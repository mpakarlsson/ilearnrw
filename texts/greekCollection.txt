Μια φορά ήταν ένας φτωχός ψαράς, κι όλη νύχτα αγωνιζόταν να πιάσει ψάρι 
και ψάρι δεν έπιανε. 
Κόντεψε τέλος η αυγή, έριξε πάλι τ' αγκίστρι του κι έλεγε απομέσα του:

«Ω, Θεέ μου, δυστυχία! σήμερα θα πεθάνουν τα παιδιά μου απ' την πείνα».

Του φάνηκε τότε πως τσίμπησε ψάρι και τράβηξε τ' αγκίστρι. Τι να δει! 
Ένα ψαράκι χρυσό! Έκανε να το βγάλει απ' τ' αγκίστρι κι άκουσε μια φωνή να του λέει:

«Ρίξε το ψαράκι το χρυσό στο γιαλό, και θα δεις καλό».

- Ε, λέει με το νου του, να το ρίξω! έτσι κι έτσι δεν θα μου κάμει τίποτε ένα ψαράκι.

Και το 'ριξε στη θάλασσα. Πάλι ακούει την ίδια φωνή να του λέει:

- Τι καλό θέλεις να σου κάμω;

- Ε, λέει, να πάω στο σπίτι μου και να βρω ψωμιά και φαγιά.

Σαν πήγε στο σπίτι του, τα ήβρεν όλα όπως του είπε η φωνή. 
Είπε την ιστορία όλη στη γυναίκα του.

- Αχ, καλέ, του λέει αυτή, αντί να ζητήσεις, τίποτε καλό, ζήτησες ψωμιά και φαγιά;

- Ε, καλά, της λέει αυτός. Αν το ξαναπιάσω, τι θέλεις να του ζητήσω;

Η γυναίκα τού είπε να ζητήσει παλάτια!
Επήγεν ο καημένος ο ψαράς, έριξε το δίχτυ κι έπιασε πάλι το χρυσόψαρο. Έκανε να το βγάλει πάλι απ' τ' αγκίστρι και άκουσε τη φωνή: 

«Ρίξε το ψαράκι το χρυσό στο γιαλό, και θα δεις καλό».

Το έριξε, κι άκουσε πάλι τη φωνή:

«Τι καλό θέλεις να σου κάμω;» 
κι αυτός εζήτησε παλάτια.

Πάει στο σπίτι του και τι να δει; παλάτια ωραιότατα!

- Αχ, του λέει η γυναίκα του, να πά' να το ξαναπιάσεις και 
να του ζητήσεις συ να γίνεις βασιλιάς κι εγώ βασίλισσα.

Επήγε πάλι κι έκαμεν όπως έκαμνε και τις άλλες φορές, 
άκουσε τη φωνή και ζήτησε ό,τι του είπε η γυναίκα του. 

Μα πάει κατόπι στο σπίτι του, και τι να δει; 
Μια καλύβα όπως πρώτα, και τα παιδιά του πεινασμένα.


Μια φορά κι έναν καιρό ήταν τρία αδέρφια και κίνησαν να πάν στα ξένα, για να βρουν δουλειά. 
Στο δρόμο που πήγαιναν έφτασαν σε μια ερημιά και εκάθησαν σε μια βρύση κοντά να φάνει και να ξεκουραστούνε.
Εκεί που έτρωγαν, βλέπουν κι έρχεται ένας γέρος με το μπαστουνάκι του και τους χαιρετά:
-Ώρα καλή παλληκάρια!
-Πολλά τα έτη παππούλη, του είπαν εκείνα και το μικρότερο έκοψε ένα κομμάτι ψωμί και του είπε :
- Κάθισε παππούλη, και να λιγάκι ψωμί να φας.
Ο γέρος πήρε το ψωμί και κάθισε. Εκεί στην ερημιά ήταν πλήθος τα κοράκια. Λέει ο γέρος του μεγαλύτερου παιδιού.
-Τι θα ήθελες παιδί μου, να έχεις εδώ στον κόσμο που βρίσκεσαι;
-Θα ήθελα, του λέει, όλα αυτά τα κοράκια να ήταν πρόβατα και να ήταν δικά μου.
-Καλά, λέει ο γέρος. Αν όμως ερχόταν κανένας φτωχός και σου ζητούσε λίγο γάλα, θα του έδινες, άμα είχες τόσα πρόβατα;
-Θα του έδινα, λέει το παιδί, ό,τι ήθελε, γάλα, τυρί, μυτζήθρα, ό,τι ήθελε.
Ταπ ! Χτυπάει ο γέρος το ραβδί του στη γη κι έγιναν τα κοράκια πρόβατα. Άσπρισε ο τόπος από πρόβατα.
Σηκώθηκε το παιδί, μάζεψε τα πρόβατα κι έμεινε εκεί. Οι άλλοι δυο με το γέρο πήραν πάλι δρόμο. Πήγαν, πήγαν, έφτασαν σε ένα λόγγο.
Ρωτάει τώρα ο γέρος το δεύτερο :
-Τι θα ήθελες εσύ παιδί μου , να έχεις εδώ στον κόσμο που είσαι;
-Εγώ θα ήθελα παππούλη, όλα αυτά τα πουρνάρια να γίνουν ελιές και να είναι όλες δικές μου, είπε το παιδί.
-Καλά, του λέει ο γέρος. Αφού θα χεις τόσο λάδι, θα δίνεις και κανενός φτωχού;
-Θα δίνω , του λέει.
Ταπ ! Χτυπάει ο γέρος το ραβδί του στη γη και τα πουρνάρια έγιναν στη στιγμή ελιές. Και το παιδί αυτό, απόμεινε εκεί κι έκανε μαγαζιά, γέμιζε τα βαρέλια λάδι και τα φόρτωνε στα καράβια.
Ο μικρότερος αδερφός απόμεινε μονάχος με το γέρο και πήραν πάλι δρόμο. Σαν έφτασαν σε ένα σταυροδρόμι, κάθισαν στη βρύση που ήταν εκεί να ξεκουραστούν. Λέει ο γέρος του παιδιού :
- Αμ δε ζητάς κι εσύ τίποτε; 
-Εγώ, παππούλη, θα ήθελα από αυτή τη βρύση να τρέχει μέλι.
-Και θα δίνεις στους φτωχούς μέλι, άμα σου ζητούν;
-Θα δίνω.
Ταπ ! Χτυπά ο γέρος το ραβδί του στη γη κι αμέσως άρχισε να τρέχει μέλι από τη βρύση. Απόμεινε και το παιδί στο σταυροδρόμι, πουλούσε μέλι και μοίραζε και στους φτωχούς τους στρατοκόπους.
Ο γέρος έφυγε, πήγε στη δουλειά του.
Σαν πέρασε κάμποσος καιρός, το παιδί άφηκε έναν υπηρέτη στη βρύση να μοιράζει μέλι, κι αυτός ξεκίνησε να πάει να δει τα αδέρφια του, γιατί τα πεθύμησε.
Εκεί που πήγαινε, κοιτάζει για ελιές, βλέπει ένα λόγγο από πουρνάρια. Πάει παρέκει, κοιτάζει για πρόβατα, βλέπει κοράκια κι ούτε λαδά ούτε τσέλιγκα.
Κει που στεκόταν κι απορούσε, βλέπει κι έρχεται πάλι ο γέρος εκείνος και του λέει :
-Είδες; Ό,τι είπαν τα αδέρφια σου δεν το έκαμαν ! Δεν έδιναν στους φτωχούς από τα καλά που τους εχάρισα. Γι αυτό κι εγώ τους πήρα πίσω τις ελιές και τα πρόβατα . Συ όμως στάθηκες καλός και να έχεις την ευχή μου !Και πριν τελειώσει το λόγο του, ο γέρος έγινεν άφαντος. 

Μια φορά κι έναν καιρό, πλάι σ' ένα πανύψηλο, υπερήφανο κυπαρίσσι, ζούσε μια ελάχιστη, ταπεινή αγριάδα, που ζήλευε το μπόι του κυπαρισσιού κι ήθελε να το φτάσει, γι' αυτό τεντωνότανε αδιάκοπα στις άκρες των ριζών της, πασχίζοντας να σηκωθεί πιο πάνω από το χώμα. Μάταιη προσπάθεια και αρκετά οδυνηρή, γιατί κάθε φορά που έκανε αυτήν τη γυμναστική, για μέρες μετά, την πόναγε ανυπόφορα η μέση της. Το κυπαρίσσι που παρακολουθούσε αφ' υψηλού τον αγώνα της αγριάδας, σειόταν και λυγιόταν καμαρωτό και της έλεγε υπεροπτικά, με προφορά σχεδόν εγγλέζικη, της Οξφόρδης: 
"Δεν γνωρίζετε τι χάνετε, αγαπητή μου αγριάδα, εκεί στην επιφάνεια του εδάφους όπου βρίσκεσθε. Δίχως να θέλω διόλου να υπερηφανευθώ, σας πληροφορώ ότι από την κορυφή μου έχω απεριόριστη θέα του κόσμου και αν θα ήταν ακόμη πιο απεριόριστη, θα έβλεπα ως τη Γουατεμάλα, αν κάποια αναιδή βουνά, γύρω τριγύρω, δεν την περιόριζαν. 
Ωστόσο ευελπιστώ ή μάλλον, έχω τη βεβαιότητα ότι η 
βροχή θα λιώσει, σιγά σιγά, αυτά τα αναιδή βουνά και τότε θα δω και τη Γουατεμάλα. Το σχέδιο αυτό είναι βεβαίως μακροπρόθεσμο, αλλά μπορώ να περιμένω, αφού ως γνωστόν, ζω επτακόσια χρόνια".
Η αγριάδα, αν και δεν ήξερε ούτε πού βρίσκεται αυτή η Γουατεμάλα ούτε αν τα βουνά λιώνουν απ' τη βροχή ούτε, ακόμη, αν είναι πολλά τα επτακόσια χρόνια, ακούγοντας αυτά τ' ανήκουστα λόγια, ένιωθε την καρδιά της να μαραζώνει και, τις νύχτες που κοιμόταν, έβλεπε πάντα το ίδιο όνειρο. Ψήλωνε, λέει, ψήλωνε τόσο, που ξεπερνούσε κατά πολύ στο μπόι το κυπαρίσσι, ξεπερνούσε ακόμη και τα πιο ψηλά βουνά κι έβλεπε όχι μόνο τη Γουατεμάλα αλλά και την Ακαλαλούμπα, χώρα ακόμη πιο μακρινή, ακόμη πιο ωραία, όπου οι άνθρωποι χόρευαν ένα γρήγορο χορό που τόνε λέγαν ρούμπα. Βέβαια, όταν ξύπναγε, το πρώτο πράγμα που έβλεπε μπροστά της ήταν ένα σαλιγκάρι τόσο αργοκίνητο, που έμενε στο οπτικό της πεδίο όλη τη μέρα, προκαλώντας της κατάθλιψη και κάνοντάς την να μη βλέπει την ώρα πότε θα ξανανυχτώσει, για να κοιμηθεί και να ονειρευτεί το μακρινό Ακαλαλούμπα και τον γρήγορο χορό που τόνε λέγαν ρούμπα.
Έτσι ζούσαν κυπαρίσσι κι αγριάδα, πλάι πλάι, αλλά το καθένα στον κόσμο του, ώσπου μια μέρα φθινοπωρινή (χρόνια πολλά, πάρα πολλά πριν από τα επτακόσια), που ο ουρανός είχ' ένα χρώμα μολυβί, μια λάμψη ξαφνική, ονόματι αστροπελέκι, χτύπησε κατακέφαλα το κυπαρίσσι και το έκαψε. Η βροχή που ακολούθησε, μπόρα τρικούβερτη, αντί να λιώσει τα βουνά που του ‘κρύβαν τη Γουατεμάλα, τη στάχτη του έλιωσε και γκρίζα λάσπη την υπερηφάνεια του έκανε. Η αγριάδα, άναυδη στην αρχή, όταν συνήλθε κάπως, μακάρισε το ελάχιστό της μπόι και θρήνησε το κυπαρίσσι που-πώς να το κάνουμε;- αν και φλύαρο και υπερφίαλο, της είχε χαρίσει το όνειρο των μεγάλων αποστάσεων, του απέραντου κόσμου.
Μέσα απ' αυτό το θλιβερό γεγονός, σταμάτησε την έτσι κι αλλιώς ανώφελη γυμναστική της και μόνο αραιά και πού έβλεπε στον ύπνο της το εξωτικό Ακαλαλούμπα. Κανένας όμως δε χόρευε εκεί τη ρούμπα. Ήτανε, βέβαια, ακόμη νεαρά και εστερείτο πείρας, τόσο εστερείτο πείρας, που καν δεν γνώριζε τις φυσικές της ιδιότητες.
Έτσι ένα ανοιξιάτικο πρωί, παραξενεύτηκε πολύ, νιώθοντας να τη φαγουρίζουνε οι ρίζες της κι ακόμα πιο πολύ παραξενεύτηκε σαν είδε δυο μέρες αργότερα, λίγο πιο κει, μέσα απ' το χώμα να προβάλλει ένα μικρό, χλωροπράσινο βλαστάρι αγριάδας. «Μπα, καινούργια απόχτησα γειτόνισσα!» ήταν η πρώτη σκέψη της, αλλά όταν είπε καλωσόρισες, γειτόνισσα», άκουσε, την ίδια ακριβώς στιγμή, να λέει και το βλαστάρι τα ίδια ακριβώς λόγια, να την καλωσορίζει, δηλαδή, με τη φωνή της, το ίδιο έγινε ακριβώς, άλλες δυο τρεις μέρες αργότερα, όταν καινούργιο εμφανίστηκε, πιο πέρα, βλασταράκι. Μπορεί, λοιπόν, να ήταν άπειρη αλλά κουτή δεν ήταν. Έτσι, κατάλαβε ότι στον εαυτό της μίλαγε, αφού τα νέα βλαστάρια από τις ρίζες της ξεπήδαγαν και σαρξ εκ της σαρκός της ήταν. Λόγια πολλά για να μη λέμε και χρόνο να μην κλέβουμε απ' την αιωνιότητα, μέσα σε χρόνια ελάχιστα, πολύ πιο λίγα από επτακόσια, η αγριάδα είχε, ρίζα τη ρίζα, καταβολάδα την καταβολάδα, βλαστάρι το βλαστάρι, όλο τον κάμπο καταχτήσει κι όλα τα βουνά ως την κορφή τους και πιο πέρα. Για πιο πέρα δεν μπορώ να πω∙
Τα μάτια μου μονάχα ως τις βουνοκορφές που ακολούθησαν πιο πέρα δεν άντεξαν. Έμαθα ωστόσο, από έγκυρες πηγές, πως έφτασε στην Ακαλαλούμπα και πως στο δροσερό και καταπράσινο χαλί της χορεύουν τώρα γυμνοπόδαροι εραστές τη ρούμπα.
Επιμύθιο І:Όσο πιο κοντά στη γη βρίσκεσαι, 
τόσο πιο μακριά από τ' αστροπελέκια είσαι.
Επιμύθιο ІІ: Δια του οριζοντίου ύψους, η απόστασις, έως το Ακαλαλούμπα, καλύπτεται εις χρόνον κατά πολύ συντομότερον των επτακοσίων ετών.

Μια φορά ένας λέλεκας ήθελε να κάνει στην αλεπού τραπέζι. Πήρε λοιπόν έναν κουτρούλα γάλα , τον έβαλε πάνω σε μια πέτρα κι έβαζε μέσα τη μύτη του κι έπινε το γάλα. Σαν έβγαζε τη μύτη του όξω για να πάρει την ανάσα του ,έσταζε λιγάκι γάλα, το έγλειφε η αλεπού.

Σαν ήπιε ο λέλεκας καλά -καλά το γάλα , είπε στην αλεπού :

-Ήπιες δα , συντέκνισσα, γάλα; Χόρτασες;

-Ήπια , λέει, χόρτασα! Και σε έχω κι εγώ καλεσμένον αύριο να σε φιλέψω.

Έκαναν δα το λόγο τους, ανταμώθηκαν πρωί πρωί σε μια ράχη. Η αλεπού έφερε κι αυτή έναν κουτρούλα γάλα. Πάει σε μια πλάκα μεγάλη, έπειτα τον χτυπά απάνω, έσπασε , χύθηκε το γάλα πάνω στην πλάκα. Έπιασε η αλεπού το έγλειφε, χτύπαε ο λέλεκας τη μύτη του πάνω στην πλάκα αδιαφόρετα.

Ρώτησε δα ύστερα κι η αλεπού :

- Ε, σύντεκνε, λέει , ήπιες δα γάλα; Χόρτασες;

-Άμα συντέκνισσα, το έκανες, α !

Τότες η αλεπού του είπε :

-Κατά πού μου πούλησες, σύντεκνε, αγόρασες !

Μια μέρα ένας φτωχός περνούσε στη γειτονιά του από έναν υφαντή και είδε μια μαύρη κότα δεμένη με κόκκινο σπάγγο στο εργαστήρι του. Όταν πήγε σπίτι του, άκουσε τη γειτόνισσα που φώναζε κι έλεγε ότι της πήραν τη μαύρη κότα και να το βρουν από τον Θεό και άλλα. Αυτός τότε της φώναξε και της είπε:

-Αν μου δώσεις δυο γρόσια, σου δείχνω εγώ που είναι η κότα.

Και εκείνη υποσχέθηκε κι αφού έκαμε τούτος πως διάβαζε σε κάτι βιβλία, της είπε :

-Την ηύρα! Είναι στο τάδε εργαστήρι και τρέξε!

Αυτή έτρεξε και την ηύρε και του έδωκε και τα δυο γρόσια.

Τότε του λέει η δική του η γυναίκα :

-Σαν καλή δουλειά είναι αυτή ! Να γίνεις μαντολόης!

Και αυτός αποφάσισε να γίνει μαντολόης και να λέει μαντολογίες. 
Εκεί που κάθονταν στο σταυροδρόμι μια μέρα, πέρασαν οι δούλοι του βασιλιά και τον ρώτησαν και αυτοί τι θα αποχτήσει η βασίλισσα, κορίτσι ή παιδί; 
Κι αυτός , επειδή δεν ήξερε τι να πει, έκανε πως διάβαζε ένα βιβλίο
κι έλεγε ολοένα :

-Παιδί, κορίτσι, παιδί, κορίτσι....

Και κείνοι βαρέθηκαν να τον ακούν κι έφυγαν.

Καταλαχού , όταν γέννησε η βασίλισσα , έκαμε και παιδί και κορίτσι, διδυμάρικα. Τότε θυμήθηκαν οι δούλοι τον μαντολόη και είπαν του βασιλιά , τι τους είχε πει . Αυτές τις μέρες του χαν κλέψει του βασιλιά την κάσα και, σαν έμαθε έτσι για τον μαντολόη , έστειλε και τον έφερε με μεγάλη τιμή και παράταξη, με στρατό, με μουσικές. 
Ο καημένος ο μαντολόης έτρεμε από τον φόβο του, αλλά τι να κάνει. 
Που ήξερε εκείνος ποιος πάτησε την κάσα ! 
Πέρασε μια μέρα, δυο , τρεις, τίποτα. Μια βραδιά ζήτησε και του πήγαν ένα πιάτο μύγδαλα , τα σπασε κι έτρωγε. 
Εκεί οι κλέφτες ήταν τρεις. Ο ένας ήταν απόξω στην πόρτα και παραφύλαγενα δει, αν θα μαντέψει σωστά.

Αφού έφαγε πολλά μύγδαλα, νύσταξε ο μαντολόης κι είπε :

-Ήρθε ο πρώτος ! (ο ύπνος μαθέ!)

Εκείνος που ήταν απόξω κι άκουσε αυτά τα λόγια, φοβήθηκε . 
Πάει και λέει στους άλλους :

-Ορέ παιδιά , μας κατάλαβε ο μαντολόης. Πήγα απόξω από την κάμαρη κι άκουσα κι έλεγε "ήρθε ο πρώτος" !

Αυτοί δεν πίστεψαν και πήγε ο δεύτερος πίσω στην πόρτα.

Ο μαντολόης ξύπνησε κι έσπασε πάλι τα μύγδαλα κι έτρωγε. 
Νύσταξε πάλι κι είπε :

-Ήρθε και ο δεύτερος!

Αυτός που το άκουσε, πήγε και το πε στους άλλους.

-Με κατάλαβε και μένα, τους λέει. Πήγα κι εγώ κι άκουσα 
κι είπε "ήρθε ο δεύτερος" .

Πήγε κι ο τρίτος να δει.

Ο μάγος πάλι ξύπνησε κι έσπασε μύγδαλα κι έτρωγε. 
Νύσταξε πάλι και είπε :

-Ήρθε και της στραβής ο γιος ! (ο τρίτος ύπνος μαθέ!)

Πήγε κι αυτός και το είπε :

-Μας κατάλαβε ο σατανάς ο μαντολόης.

Πήγαν τότε όλοι και βρόντηξαν την πόρτα κι είπαν του μαντολόη :

-Ξέρουμε ότι είσαι καλός μάγος και μας βρήκες και τους τρεις, μόνο μην τύχει και μας προδώσεις στο βασιλιά και θα σου δείξουμε που την έχουμε την κάσα.

Πήγαν και του έδειξαν.

Πέρασαν κάμποσες μέρες. Ο βασιλιάς τον ρώτησε :

-Ε, μαντολόη, κατάλαβες τίποτα ;

-Κάτι κατάλαβα, του λέει. Δωσ' μου ένα δούλο να σκάψω.

Του έδωκε δούλο, πάει σε ένα μέρος του περβολιού σκάφτουν, ηύραν την κάσα απείραχτη, γεμάτη φλουριά, και χάρηκε ο βασιλιάς και του έδωκε λογιών των λογιών δώρα. Και αφού έφαγαν το γεύμα μαζί, τον πήρε και βγήκαν στον κήπο. 
Εκεί που περπατούσαν , ο βασιλιάς άρπαξε από μια μυγδαλιά 
έναν τζίντζιρα στο χέρι και του λέει :

-Αν είσαι αληθινός μαντολόης, να ιδούμε τι θα πεις. Τι έχω εδώ στο χέρι;

Ο καημένος ο μαντολόης που τον έλεγαν στο όνομά του Τζίντζιρα και τη γυναίκα του Μυγδαλιά, είπε τότε φοβισμένος και τρομαγμένος:

-Χαλάλι σου , Τζίντζιρα, που σ' άφησεν η Μυγδαλιά 
κι έπεσες στα χέρια του βασιλιά!

Ο βασιλιάς νόμιζε που έλεγε για τον τζίντζιρα που είχε στο χέρι και τη μυγδαλιά που τον πήρε και χάρηκε πολύ και του έδωκε πολύ χρυσάφι και πάει πια στο σπίτι του κι έζησε καλά κι ακόμα καλύτερα .

Μια φορά κι έναν καιρό ήταν τρία αδέρφια και κίνησαν να πάν στα ξένα, για να βρουν δουλειά. Στο δρόμο που πήγαιναν έφτασαν σε μια ερημιά και κάθησαν σε μια βρύση κοντά να φάνει και να ξεκουραστούνε. 
Εκεί που έτρωγαν , βλέπουν κι έρχεται ένας γέρος με το μπαστουνάκι του και τους χαιρετά:

-Ώρα καλή παλληκάρια!

-Πολλά τα έτη παππούλη, του είπαν εκείνα και το μικρότερο έκοψε ένα κομμάτι ψωμί και του είπε :

- Κάθισε παππούλη, και να λιγάκι ψωμί να φας.

Ο γέρος πήρε το ψωμί και κάθισε. Εκεί στην ερημιά ήταν πλήθος τα κοράκια. Λέει ο γέρος του μεγαλύτερου παιδιού.


-Τι θα ήθελες παιδί μου, να έχεις εδώ στον κόσμο που βρίσκεσαι;

-Θα ήθελα , του λέει, όλα αυτά τα κοράκια να ήταν πρόβατα και να ήταν δικά μου.

-Καλά, λέει ο γέρος. Αν όμως ερχόταν κανένας φτωχός και σου ζητούσε λίγο γάλα, θα του έδινες, άμα είχες τόσα πρόβατα;

-Θα του έδινα , λέει το παιδί, ό,τι ήθελε, γάλα, τυρί, μυτζήθρα , ό,τι ήθελε.

Ταπ ! Χτυπάει ο γέρος το ραβδί του στη γη κι έγιναν τα κοράκια πρόβατα. Άσπρισε ο τόπος από πρόβατα.

Σηκώθηκε το παιδί , μάζεψε τα πρόβατα κι έμεινε εκεί. Οι άλλοι δυο με το γέρο πήραν πάλι δρόμο. Πήγαν, πήγαν, έφτασαν σε ένα λόγγο.

Ρωτάει τώρα ο γέρος το δεύτερο :

-Τι θα ήθελες εσύ παιδί μου , να έχεις εδώ στον κόσμο που είσαι;

-Εγώ θα ήθελα παππούλη, όλα αυτά τα πουρνάρια να γίνουν ελιές και να είναι όλες δικές μου , είπε το παιδί.

-Καλά, του λέει ο γέρος. Αφού θα χεις τόσο λάδι, θα δίνεις και κανενός φτωχού;

-Θα δίνω , του λέει.

Ταπ ! Χτυπάει ο γέρος το ραβδί του στη γη και τα πουρνάρια έγιναν στη στιγμή ελιές. Και το παιδί αυτό , απόμεινε εκεί κι έκανε μαγαζιά, γέμιζε τα βαρέλια λάδι και τα φόρτωνε στα καράβια. 
Ο μικρότερος αδερφός απόμεινε μονάχος με το γέρο και πήραν πάλι δρόμο. Σαν έφτασαν σε ένα σταυροδρόμι, κάθισαν στη βρύση που ήταν εκεί να ξεκουραστούν.

Λέει ο γέρος του παιδιού :

- Αμ δε ζητάς κι εσύ τίποτε;

-Εγώ παππούλη θα ήθελα από αυτή τη βρύση να τρέχει μέλι.

-Και θα δίνεις στους φτωχούς μέλι, άμα σου ζητούν;

-Θα δίνω.

Ταπ ! Χτυπά ο γέρος το ραβδί του στη γη κι αμέσως άρχισε να τρέχει μέλι από τη βρύση. Απόμεινε και το παιδί στο σταυροδρόμι, πουλούσε μέλι και μοίραζε και στους φτωχούς τους στρατοκόπους. 
Ο γέρος έφυγε , πήγε στη δουλειά του.

Σαν πέρασε κάμποσος καιρός, το παιδί άφηκε έναν υπηρέτη στη βρύση να μοιράζει μέλι, κι αυτός ξεκίνησε να πάει να δει τα αδέρφια του γιατί τα πεθύμησε.
Εκεί που πήγαινε , κοιτάζει για ελιές, βλέπει ένα λόγγο από πουρνάρια. Πάει παρέκει, κοιτάζει για πρόβατα, βλέπει κοράκια κι ούτε λαδά ούτε τσέλιγκα
Κει που στεκόταν κι απορούσε, βλέπει κι έρχεται πάλι ο γέρος εκείνος και του λέει :

-Είδες; Ό,τι είπαν τα αδέρφια σου δεν το έκαμαν ! Δεν έδιναν στους φτωχούς από τα καλά που τους εχάρισα. Γι αυτό κι εγώ τους πήρα πίσω τις ελιές και τα πρόβατα . Συ όμως στάθηκες καλός και να έχεις την ευχή μου !

Και πριν τελειώσει το λόγο του, ο γέρος έγινεν άφαντος.... 
Ήτανε μια φορά ένας γάιδαρος παχύς και θρεμμένος και βοσκούσε στο λιβάδι. Τον βλέπει μια αλεπού και τον ωρέχτηκε. Πάει στο λύκο :

-Έλα να δεις λύκο ένα γάιδαρο. Άμα πράμα για φαί !

Πάει ο λύκος βλέπει τον γάιδαρο κι άρχισαν να τρέχουν τα σάλια του.

-Ξέρεις τι να κάνουμε λύκο; λέει η αλεπού.

-Τι; Εσένα κόβει το κεφάλι σου.

-Να αγοράσουμε μια βάρκα και να τη φορτώσουμε ελιές, να πάρουμε τον γάιδαρο μαζί για ναύτη και , άμα βγούμε στο πέλαγος, να τον φάμε ! Άιντε συ, σύρε να πάρεις μια βάρκα κι εγώ πάω να συμφωνήσω με τον γάιδαρο.

Πάει ο λύκος, αγοράζει μια βάρκα, τη φορτώνει ελιές. Πάει κι η αλεπού , παίρνει τον γάιδαρο, κατεβαίνουν στο γυαλό, μπαίνουν μέσα στη βάρκα.

Όταν έφτασαν καταπέλαγα, λέει η αλεπού :


-Καλά, εμείς τώρα ταξιδεύουμε , αμ ποιος ξέρει αν θα πάμε ζωντανοί . Για καλό και για κακό ελάτε να εξομολογηθούμε.

Γίνεται ο λύκος πνευματικός, ξομολογά την αλεπού πρώτα.

-Τι αμαρτίες έκαμες κυρά αλεπού;

-Έκλεψα κάμποσες κότες, κι έφαγα κάτι άλλα αγριμέλια, λαγοί , μαγοί, κουνέλια. Να ! Τέτοια πράγματα έπνιξα κι έφαγα.

-Δεν κάνεις δουλειά σου κυρά αλεπού , σκουλήκια τση γης έφαγες. Έλα τώρα, ξεμολόγα με κι εσύ.

-Λέγε, τι αμαρτίες έκαμες;

-Έφαγα κάμποσα πρόβατα, κάμποσα κατσίκια, κάμποσα γελάδια.

-Α, μικρά πράγματα. Σκουλήκια τση γης.

Ύστερα , λέει ο λύκος στον γάιδαρο :

-Έλα και συ, κυρ γάιδαρε, να μας πεις τι αμαρτίες έχεις;

-Εγώ, λέει ο γάιδαρος, μια φορά όντας φορτωμένος μαρούλια, γύρισα κι έκοψα ένα φύλλο, γιατί τα λιμπίστηκα και το φαγα!

- Α ! κυρ γάιδαρε, είπανε κι οι δυο μαζί :

Έφαγες το μαρουλόφυλλο χωρίς λάδι, χωρίς ξύδι ....και πώς δεν επνιγήκαμε σε τούτο το ταξίδι !

-Η αμαρτία σου είναι μεγάλη και πρέπει να σε φάμε !

-Βρε αμάν!

-Όχι, πρέπει να σε φάμε !

-Καλά, λέει ο γάιδαρος, μόνο ο πατέρας μου, όταν πέθανε μου έδωκε μια γραφή και την έχω εδώ στου ποδαριού μου το πέταλο . Έλα κυρ λύκε, διάβασέ την, για να ιδώ τι μου γράφει, κι ύστερα φάγε με !

Σηκώνει το πισινό του το ποδάρι, πάει ο λύκος να διαβάσει, του πατεί μια κλωτσιά στα μούτρα, πάρ'τον μέσ' τη θάλασσα.
Η αλεπού βλέποντας αυτά πηδά κι αυτή μέσ' τη θάλασσα για να γλυτώσει, πνίγονται κι οι δύο κι έτσι απόμεινε η βάρκα με τις ελιές στο γάιδαρο.

Στο μπαλέτο πρωταγωνιστεί ένα μικρό κορίτσι, η Κλάρα, 
που τις ημέρες αυτές παίρνει τα δώρα της. 
Μεταξύ αυτών είναι ένας καρυοθραύστης σε σχήμα ανθρώπου. 
Ο Καρυοθραύστης ζωντανεύει και, σαν καβγατζής που είναι, τα βάζει με όλα τα άλλα παιχνίδια της Κλάρα, που ζωντάνεψαν κι αυτά. 
Η νεαρή Κλάρα έχει ξετρελαθεί με τον Πρίγκιπα Καρυοθραύστη, του οποίου η ζωή σώθηκε στη Μάχη των Παιχνιδιών, στην 1η πράξη. 
Σώθηκε επειδή η Κλάρα πέταξε την παντόφλα της στο κεφάλι ενός αντίπαλου, του Βασιλιά των Ποντικών, σκοτώνοντάς τον. 
Εκείνη τη στιγμή ο άσχημος καρυοθραύστης απελευθερώθηκε από τα μάγια και μεταμορφώθηκε σ΄ έναν πανέμορφο Πρίγκιπα, ο οποίος οδήγησε τη σωτήρα του στο Βασίλειο των Γλυκών.

Στη 2η πράξη, η υπόθεση εκτυλίσσεται στο Παλάτι της Χώρας των Γλυκών. 
Φτάνοντας η Κλάρα στο «γλυκό» παλάτι του Πρίγκιπα, βλέπει πως αυτό είναι φτιαγμένο εξ ολοκλήρου από αμυγδαλωτό, κέικ και χίλιους δυο άλλους γευστικούς πειρασμούς. 
Την Κλάρα υποδέχονται ο Βασιλιάς και η Βασίλισσα, μαζί και η Νεράιδα της Δαμασκηνιάς, η οποία με ένα χορό την καλεί να πάρει μέρος σ' ένα πάρτι με γλυκά, για να γιορτάσουν όλοι μαζί τη διάσωση του Πρίγκιπα. 
Ο Πρίγκιπας χορεύει με την Κλάρα το γνωστό Pas de Deux (σκηνή 14).

Πριν από αυτό ακούγεται το μεγαλύτερο σε διάρκεια μέρος: το Βαλς των Λουλουδιών (σκηνή 13). Μια υπέροχη καντέντσα που παίζει η άρπα εισάγει την πανέμορφη λυρική μελωδία σε ρυθμό βαλς, που παίζεται κυρίως από τα έγχορδα. 
Οι σκηνές περιγράφονται με γλαφυρό τρόπο από το συνθέτη, ο οποίος ήταν ο πρώτος που χρησιμοποίησε το όργανο Celesta.

Ο Χορός των Μιρλιτόνων είναι το προτελευταίο μέρος του Καρυοθραύστη, που πήρε το όνομα του από το γαλλικό πνευστό όργανο, που παίζεται συνήθως από παιδιά.

Τσαϊκόφσκι και Καρυοθραύστης

Είναι το 3ο και τελευταίο μπαλέτο που έγραψε ο Τσαϊκόφσκι. 
Η πρεμιέρα δόθηκε στις 18 Δεκεμβρίου 1892, στο θέατρο Μαριίνσκι της Αγίας Πετρούπολης. 
Είναι βασισμένο πάνω σε μια διασκευή ενός θέματος του E T A Hoffman, που αναφέρεται σε ένα παιδικό Χριστουγεννιάτικο πάρτι. 
Σ΄ αυτό το έργο, το οποίο ο συνθέτης έγραψε στο τέλος της ζωής του, δεν φαίνεται καθόλου η δυστυχία που τον βασάνιζε εκείνη την εποχή. 
Αντιθέτως, από τη μουσική βγαίνει μια μοναδική αίσθηση ξεγνοιασιάς και αθωότητας. Τον Απρίλιο του 1892, όταν προσπαθούσε να ολοκληρώσει την 1η πράξη, έμαθε τα δυσάρεστα νέα του θανάτου της αδελφής του Αλεξάνδρας.

Όταν ο Τσαϊκόφσκι έγραψε αυτό το έργο, ποτέ δεν πίστεψε στην αξία του, όπως ο ίδιος ομολόγησε αργότερα. Η μικρή του εισαγωγή είναι αυτή που δημιουργεί τις συνθήκες για τη νοητή ανάπλαση του κόσμου των παραμυθιών.

Ο Καρυοθραύστης παρουσιάστηκε μαζί με το έργο Iolantha (κι αυτό του Τσαϊκόφσκι) και έκανε μια αποτυχημένη πρεμιέρα. Ο Τσάρος τίμησε τη γενική πρόβα με την παρουσία του, εκφράζοντας την ευχαρίστησή του με ό,τι είδε. 
Ο συνθέτης έγραφε την επόμενη ημέρα: 
«Ο Μεγαλειότατος ευχαριστήθηκε πολύ χτες. 
Ζήτησε επιμόνως να καθίσω στο θεωρείο μαζί του, γεμίζοντας με κολακευτικά σχόλια».

Το κοινό της πρεμιέρας ήταν λιγότερο οξυδερκές από τον Τσάρο. Οι κριτικοί ήταν φειδωλοί στους χαρακτηρισμούς τους, διαπιστώνοντας «έλλειψη δημιουργικότητας και φαντασίας στο νέο μπαλέτο». 
Την αποτυχία διαπίστωσε και ο αδελφός του Πιότρ, ο Μόδεστος, σημειώνοντας: 
«Η ντελικάτη ομορφιά του μπαλέτου δεν άγγιξε το κοινό με το πρώτο άκουσμα». 
Κάτι σχετικό έγραψε κι ο ίδιος ο συνθέτης: 
«Αυτό μου είναι εντελώς αδιάφορο. Δεν είναι η πρώτη φορά, άλλωστε. 
Γνωρίζω, όμως, πως στο τέλος θα δικαιωθώ».

Πολλές υποθέσεις έχουν γίνει, χωρίς να βγει σίγουρο και ασφαλές συμπέρασμα, για το τι ήταν αυτό που προκάλεσε την αποτυχία της πρεμιέρας. 
Ένα στοιχείο ήταν η ασθένεια του χορογράφου Marius Petipa, του οποίου η εντυπωσιακή χορογραφία είχε συντελέσει σε μεγάλο βαθμό στο θρίαμβο της Ωραίας Κοιμωμένης, δύο χρόνια νωρίτερα. 
Αυτή τη φορά ο Πετιπά είχε ακυρώσει τη συμμετοχή του στον Καρυοθραύστη λόγω της ασθένειάς του. 
Αποτέλεσμα της αποχής του Πετιπά ήταν η αποδυνάμωση του σεναρίου και 
της μουσικής από την ατελή χορογραφία, στοιχεία αλληλένδετα σε ένα μπαλέτο.

Μερικοί είπαν πως η πρεμιέρα απέτυχε εξαιτίας της μητριαρχικής φιγούρας που έβγαινε μέσα από τη Νεραϊδοβασίλισσα. Ήταν και η χορεύτρια με το σχετικό ρόλο, που εξέτεινε τη δραματική έκφραση του ρόλου της στα άκρα. 
Τα παιδιά που συμμετείχαν στη σκηνή φάνηκαν να κινούνται απροσδιόριστα πάνω στη σκηνή. Το ρωσικό κοινό γνώριζε πολύ καλά τι ήταν καλό και τι κακό, σε τέτοιες περιπτώσεις.

Όποια κι αν ήταν η αιτία, το έργο απέτυχε να σαγηνεύσει το μάτι και το αυτί του κοινού της εποχής, σε αντίθεση με τα δύο μπαλέτα που προηγήθηκαν: 
τη Λίμνη των Κύκνων και την Ωραία Κοιμωμένη. 
Σήμερα πιστεύουμε πως ο Καρυοθραύστης είναι έργο πλούσιο σε μελωδία και ρυθμό, άψογο από τεχνική άποψη, με πολλά καλοβαλμένα δραματικά στοιχεία.

Τότε στην Αγία Πετρούπολη το μπαλέτο έκανε μόλις 14 παραστάσεις, 
ενώ πέρασαν 27 ολόκληρα χρόνια για να ανέβει στη Μόσχα. 
Πέρασαν 40 χρόνια για να φτάσει στο Λονδίνο, το 1932, και χρειάστηκε ακόμη 10 για τις ΗΠΑ! 
Σήμερα  δεν περνούν Χριστούγεννα χωρίς τη μουσική του Τσαϊκόφσκι, 
χωρίς τον Καρυοθραύστη.

Μια φορά κι έναν καιρό, ήταν ένας μεγάλος βασιλιάς που 
είχε τρεις γιους και τους αγαπούσε πολύ. 
Μια μέρα αποφάσισε να δει πόσο τον αγαπούσαν κι εκείνοι. 
Φώναξε λοιπόν τον καθένα και τον ρώτησε πόσο τον αγαπάει. 
"Σ' αγαπώ όσο αγαπώ το χρυσάφι και τα κοσμήματα", είπε ο πρώτος γιος και 
ο βασιλιάς ευχαριστήθηκε πολύ. 
"Σ' αγαπώ όσο αγαπώ τα λεφτά", είπε ο δεύτερος γιος και πάλι ο βασιλιάς ευχαριστήθηκε πολύ. 
"Σ' αγαπώ όσο αγαπώ το αλάτι", είπε ο τρίτος γιος. 
Ο βασιλιάς τότε θύμωσε πολύ και έδιωξε τον τρίτο γιο από το παλάτι. 

Εκείνος περιπλανήθηκε σε πόλεις και χωριά, έκανε πολλές δουλειές και κατάφερε 
με την εξυπνάδα του να γίνει βασιλιάς σε μια άλλη πολιτεία. 

Τα χρόνια πέρασαν, ο πατέρας του είχε πια γεράσει πολύ και είχε 
σχεδόν ξεχάσει τον τρίτο του γιο. 

Εκείνος όμως πάντα θυμόταν τον πατέρα του και τον άδικο διωγμό του από το παλάτι, αλλά δεν του κρατούσε κακία. Έτσι, μια μέρα αποφάσισε να κάνει ένα γιορταστικό τραπέζι και κάλεσε σ' αυτό βασιλιάδες από κοντά κι από μακριά. 
Ανάμεσά τους ήταν και ο πατέρας του. 
Το τραπέζι ήταν πολύ πλούσιο. 
Είχε όλων των ειδών τα φαγητά, τα φρούτα και τα γλυκά. 
Μόνο που όλα τα φαγητά ήταν ανάλατα. 
Έτσι είχε συμφωνήσει ο τρίτος γιος με το μάγειρα. 

Όταν όλοι κάθισαν στο γιορτινό τραπέζι, ο βασιλιάς πατέρας του 
πήρε το πιρούνι και άρχισε να τρώει. 
Με τις πρώτες όμως πιρουνιές παραπονέθηκε ότι το φαγητό 
δεν είχε καθόλου αλάτι και σταμάτησε να τρώει. 
Καθόταν περίλυπος μπροστά σ' αυτό, το τόσο πλούσιο... με άγευστα φαγητά τραπέζι. 

Τότε ο τρίτος του γιος, που στεκόταν δίπλα του, αλλά ο γερο-βασιλιάς δεν είχε αναγνωρίσει, γύρισε και του είπε: 
"Πατέρα, όταν πριν από πολλά χρόνια σου είπα ότι σ' αγαπώ όσο το αλάτι, με έδιωξες από το παλάτι σου. Τώρα, γιατί είσαι τόσο λυπημένος επειδή δεν μπορείς να φας το ανάλατο φαγητό σου;". 

Ο γερο-βασιλιάς, έκπληκτος, αναγνώρισε το γιο του και κατάλαβε το λάθος του. "Συγνώμη, γιε μου, ήμουν τόσο άδικος μαζί σου..." του είπε. 

Τότε ο γιος αγκάλιασε τον πατέρα του 

και ζήσαν αυτοί καλά κι εμείς καλύτερα...

Μια φορά και έναν καιρό 
σε έναν πολυσύχναστο δρόμο της Κίτρινης Πόλης ζούσαν δύο άσπονδες φίλες: 
η Ρούλα -από το Γρηγορούλα- και η Σταμάτεια. 
Κατοικούσαν μόνιμα στο ίδιο φανάρι και προειδοποιούσαν τους πεζούς διερχόμενους για το αν έρχονται ή όχι αυτοκίνητα. Κι ενώ ήταν ολόιδιες, είχαν και σημαντικές διαφορές, τόσο στην εμφάνιση όσο και στο χαρακτήρα.

Η Ρούλα ήταν στρογγυλή και φορούσε ένα καταπράσινο φόρεμα. Πάντοτε βιαστική και αυστηρή φώναζε με την τσιριχτή φωνή της:

- Εμπρός, γρήγορα, περάστε, πριν έρθουν τα αυτοκίνητα και σας χτυπήσουν.
- Άντε κοριτσάκι, μη στέκεσαι.
- Γρήγορα σκυλάκι, θα σε πατήσουν.
- Α, αν δεν ήμουν εδώ, σκεφτόταν, τι θα γινόταν με όλους αυτούς τους απρόσεκτους ανθρώπους; Σίγουρα θα τους πατούσαν τα αυτοκίνητα. Θα πρέπει να με ευγνωμονούν...

Η Σταμάτεια από την άλλη πλευρά ήταν πάντα νωχελική και νυσταγμένη. Ήταν ντυμένη με ένα κατακόκκινο φόρεμα και μιλούσε ευγενικά μα πάρα πολύ αργά:

- Παρακαλώ σταματήστε. Τώρα πρέπει να περιμένετε γιατί θα περάσουν τα αυτοκίνητα.
- Ααχ, λίγο ακόμα παρακαλώ. Μανούλα, κράτα το μωράκι σου να μη βγει στο δρόμο.
- Περίμενε γιαγιάκα. Θα σου πω εγώ πότε να ξεκινήσεις. Α, να ένας κύριος. Βοηθάτε παρακαλώ, κύριε, την καημένη τη γιαγιούλα; Ευχαριστώ πολύ.

Στα διαλείμματα της δουλειάς τους, δηλαδή όταν δεν περνούσε κόσμος από εκεί, 
οι δύο φίλες μιλούσαν μεταξύ τους: πότε «ευγενικά»:

Ρ: Γλυκιά μου, πώς τα πας: Πολύ κόκκινη είσαι σήμερα. Μήπως έχεις πυρετό; Εγώ ενδιαφέρομαι για σένα. Μήπως να σου φέρουμε γιατρό; Δε μιλάς σήμερα.
Σ: Εγώ, μια χαρά είμαι. Εσύ κοντεύεις να τρελλαθείς από τη βιασύνη σου. Αν δεν είχες εμένα τι θα έκανες!

...και πότε όχι τόσο «ευγενικά»:

Ρ: Άντε, κοκκινομουρίτσα, ακόμα κρατάς τον κόσμο; Άστους να πάνε στη δουλειά τους. Είσαι αργόσχολη, βαρετή και χαζή!
Σ: Εσύ είσαι πράσινη από την κακία σου και επικίνδυνη. Δεν ξέρεις ότι τα αυτοκίνητα δεν σταματούν εύκολα και μπορεί να χτυπήσει κανείς; Ανόητη, δεν σου ξαναμιλάω!


Μια μέρα πέρασε από το δρόμο ένα μικρό κοριτσάκι, όμορφο, εξυπνούλικο και πολύ ζωηρό. Είχε χάσει το δρόμο του και ήταν λυπημένο. Όταν είδε το φανάρι σταμάτησε και το κοίταξε σκεφτική.

Ρ: Τι κοντοστέκεσαι μικρό κοριτσάκι; Δε βλέπεις πώς λάμπει το πράσινο χρώμα μου; Άντε πέρνα λοιπόν...

- Μα πού να πάω; Ρώτησε το κοριτσάκι. Έχασα το δρόμο μου και φοβάμαι πολύ.

Σ: Πώς σε λένε καλό μου κοριτσάκι; Ρώτησε τότε η Σταμάτεια που μόλις είχε ανάψει την κόκκινη φορεσιά της.

- Με λένε Ασπασάκι, απάντησε το κοριτσάκι. 
Σ: Και πού πηγαίνεις;

- Πηγαίνω στον παιδικό σταθμό. Έχουμε σήμερα αποκριάτικη γιορτούλα.

Σ: Γι΄ αυτό είσαι τόσο ωραία ντυμένη; Τι είσαι αλήθεια;

- Χιονάτη. Ντύθηκα την αγαπημένη μου πριγκίπισσα των παραμυθιών. Φοβάμαι όμως ότι χάθηκα. Είπε το Ασπασάκι και ένα δάκρυ κύλησε από τα όμορφα μάτια του.

Ρ: Γιατί κλαις μυξιάρικο; Δεν ξέρεις ότι τα παιδάκια δεν κυκλοφορούν μόνα τους στο δρόμο; Πού είναι η μαμά ή ο μπαμπάς σου;

Σ: Πάψε να μιλάς έτσι άκαρδη. Στενοχωρείς το Ασπασάκι.

- Έχει δίκιο η Ρούλα, κλαψούρισε το Ασπασάκι. Έφυγα από το σπίτι κρυφά, γιατί νόμιζα ότι μπορούσα μόνη μου να βρω το σχολείο μου και να, που τώρα χάθηκα και μου λείπει το σπίτι μου. Θέλω το μπαμπά μου!!. Έσκουξε τώρα πια το μικρό παιδάκι.

Σ: Σίγουρα θα σε ψάχνει η μαμά σου. Μείνε μαζί μας για λίγο. Μπορεί να έρθει να σε βρει. Α, να η δασκάλα του παιδικού, η κυρία Μαρίνα. Κυρία δασκάλα, το βλέπετε το Ασπασάκι; Μπορείτε να το πάρετε γιατί χάθηκε και να ειδοποιήσετε τους γονείς του που θ' ανησυχούν;

- Και βέβαια, είπε η καλή δασκάλα και αγκάλιασε το κοριτσάκι που σταμάτησε αμέσως να κλαίει. Μόνο θέλω μια χάρη, Ασπασάκι μου.

- Ό,τι θέλεις κυρία. Και σε ευχαριστώ που βρέθηκες εδώ.

- Θέλω, τώρα που θα πάμε στο σχολείο, να διηγηθείς σε όλα τα παιδιά το πάθημά σου για να τους γίνει μάθημα.

- Ω ναι, θα τους πω ποτέ να μη φεύγουν από τους γονείς τους και πάντα να προσέχουν στο δρόμο. Να σταματούν στο φανάρι και να υπακούν στη Ρούλα και στη Σταμάτεια. Από σήμερα έχω δυο καινούργιες φίλες. Θα πω σε όλα τα παιδιά τα χαρίσματά τους και...θα ήθελα κι εγώ μια χάρη κυρία.

- Τι, κοριτσάκι μου; 

- Να έρθουμε μια μέρα όλοι μαζί για να γνωρίσουν και τα άλλα παιδιά τη Ρούλα και τη Σταμάτεια. Σίγουρα θα είναι πολύ χρήσιμη η γνωριμία μαζί τους.

- Εντάξει, απάντησε η δασκάλα, έσκυψε και αγκάλιασε το κοριτσάκι. Τότε η Ρούλα ξέσπασε σε ένα δυνατό χειροκρότημα, ενώ η Σταμάτεια δεν έκρυψε ένα ζεστό δάκρυ που λαμπύρισε στο κατακόκκινο πρόσωπό της.


Ο Σταμάτης και ο Γρηγόρης, - τα φανάρια των αυτοκινήτων -, χαμογελούσαν και χαιρετούσαν το μικρό κοριτσάκι, που σαν τη Χιονάτη των παραμυθιών είχε χάσει το δρόμο της, όχι στο δάσος αλλά στον αυτοκινητόδρομο και που η αγάπη των καλών ανθρώπων και η αγνή καρδούλα της την έσωσαν για άλλη μια φορά.

Μια φορά και έναν καιρό...
ένας Σουλτάνος έχτισε ένα παλάτι στην καρδιά της ερήμου. 
Έφερε εργάτες και όλα τα αναγκαία υλικά ξοδεύοντας 100.000 δηνάρια. 
Το παλάτι ήταν υπέροχο με χρυσούς και αργυρούς τρούλους και πυργίσκους, με καταπράσινους κήπους και σιντριβάνια, καρποφόρα δέντρα και πουλιά. 
Τα δωμάτια ήταν επιπλωμένα και διακοσμημένα με μεγάλη χλιδή αλλά και καλό γούστο.

Όταν ήταν τελειωμένο πια κάλεσε τους βεζίρηδές του, τους άρχοντες και τους μεγιστάνες του για τα εγκαίνια. Ήρθαν όλοι φέρνοντας δώρα για τη γιορτή. 
Ο Σουλτάνος, αφού τους ξενάγησε παντού δείχνοντας όλες 
τις ομορφιές του παλατιού του, τους έβαλε να καθίσουν μαζί του 
σε μια αίθουσα για να φάνε και να πιούνε. 
Τους ρώτησε όλους να πούνε τη γνώμη τους -κατά πόσο υπήρχε κάποια λεπτομέρεια, κάποια παράλειψη που να χρειαζόταν διόρθωση. 
Όλοι μίλησαν με εγκωμιαστικά λόγια και κανείς δεν ανέφερε 
κανένα ελάττωμα, κανένα ψεγάδι.

Μόνο ένας γέροντας ιερωμένος δεν έλεγε τίποτα ωσότου τελικά ο Σουλτάνος τον πίεσε και αυτόν να μιλήσει. 
«Σουλτάνε μου», του είπε με σεβασμό, «χίλια να 'ναι τα χρόνια σου για κάθε μέρα μου, όμως υπάρχει ένα μικρό ελάττωμα, μια μικρή ρωγμή, στο οικοδόμημά σου. 
Αν δεν υπήρχε αυτή η ρωγμή το παλάτι σου θα ήταν ανώτερο και από τον παράδεισο.»

«Δε βλέπω καμιά ρωγμή, καμιά παράλειψη!», είπε οργισμένος ο Σουλτάνος. 
«Εσύ δεν ξέρεις τίποτα από αρχιτεκτονική και 
προσπαθείς τώρα να κάνεις επίδειξη με ανοησίες.»

«Έχεις δίκιο, πολυχρονεμένε μου! Εγώ δεν ξέρω τίποτα από αρχιτεκτονική, 
μα η ρωγμή υπάρχει. Όλοι την έχουν αμελήσει και κανείς δεν μπορεί να τη διορθώσει. Δεν τη βλέπετε λόγω της αλαζονείας σας. Μιλώ για τη ρωγμή μέσα από την οποία έρχεται ο άγγελος του Θανάτου, ω Σουλτάνε μας! 
Τι γίνεται όταν έρθει εκείνος; Ποιος θα τον σταματήσει; 
Δεν υπάρχει καμιά τέχνη που να κάνει άφθαρτο το φθαρτό, 
ούτε πλούτος που να φράξει τη ρωγμή εκείνη. 
Γι αυτό Σουλτάνε μου μη στηρίζεις την ευτυχία σου σε αυτά τα πράγματα και 
μην αφήνεις την υπερηφάνεια να σε τυφλώνει.»

Μια φορά κι έναν καιρό 
ήταν μια οικογένεια ποντικών. 
Ο μπαμπάς ο πόντικας, η μαμά η ποντικίνα και η μοναχοκόρη τους η ποντικούλα. 
Τέτοια όμορφη ποντικούλα δεν υπήρχε πουθενά! Ο πόντικας και η ποντικίνα μεγάλωσαν την κόρη τους όσο καλύτερα μπορούσαν και όταν μεγάλωσε για τα καλά, αποφάσισαν να την παντρέψουν.
Με ποιόν όμως; Ήθελαν τον καλύτερο!
- Ποιος είναι ο καλύτερος; 
Σκέφτηκαν, σκέφτηκαν και τελικά τον βρήκαν! 
- Ο ήλιος, είπαν και οι δυο μαζί, και έτριψαν τα μουστάκια τους ευχαριστημένοι.
Ετοιμάστηκαν την άλλη μέρα και ξεκίνησαν να βρουν τον ήλιο. Περπάτησαν, περπάτησαν και κάποτε έφτασαν στο παλάτι του ήλιου. Εκείνος τους καλοδέχτηκε και τους ρώτησε για το σκοπό της επίσκεψής τους.
- Να, του είπαν, έχουμε μια πολύ καλή και όμορφη κόρη, την ποντικούλα μας. Είναι καιρός να την παντρέψουμε και σκεφτήκαμε εσένα για γαμπρό, γιατί είσαι ο καλύτερος.
Ο ήλιος χαμογέλασε και είπε:
- Ευχαριστώ για την τιμή που μου κάνετε, αλλά δεν είμαι εγώ ο καλύτερος.
- Μα πώς; ρώτησαν γεμάτοι απορία ο πόντικας και η ποντικίνα. Αφού είσαι πιο ψηλά απ΄ όλους, βλέπεις όλον τον κόσμο, δίνεις ζωή σε όλα τα ζώα και τα φυτά της γης, όλοι σε αγαπούν και σε θαυμάζουν. Κανένας δεν μπορεί να σε νικήσει.
- Και όμως κάνετε λάθος. Με νικάει το σύννεφο. Όταν μπαίνει μπροστά μου, τίποτα δεν μπορώ να κάνω.
Δίκιο έχει, σκέφτηκαν οι ποντικοί. Χαιρέτησαν και έφυγαν.
Την άλλη μέρα πήγαν και βρήκαν το σύννεφο, που ήταν γκρίζο και τεράστιο.
Το σύννεφο τους καλωσόρισε και οι ποντικοί του είπαν το σκοπό της επίσκεψής τους.
- Ο ήλιος μας είπε πως εσύ είσαι δυνατότερος από εκείνον και γι αυτό ήρθαμε σε σένα, αφού θέλουμε να παντρέψουμε την κόρη μας την ποντικούλα με τον καλύτερο και τον δυνατότερο.
Το σύννεφο κουνήθηκε, άλλαξε σχήμα, έγινε πιο γκρίζο και είπε:
- Μεγάλη η τιμή που μου κάνετε να παντρευτώ τη μοναχοκόρη σας, μα αφού θέλετε τον καλύτερο και τον δυνατότερο να ξέρετε ότι δεν είμαι εγώ αυτός.
- Και ποιος είναι; ρώτησαν με απορία οι ποντικοί.
- Είναι ο αέρας, απάντησε το σύννεφο. Όταν φυσάει με πηγαίνει όπου θέλει. Όσο κι αν αντισταθώ δεν καταφέρνω να τον νικήσω.
- Δίκιο έχεις, είπαν οι ποντικοί και έφυγαν.
Σε λίγες μέρες ετοιμάστηκαν και ξεκίνησαν για ένα μακρινό ταξίδι, πέρα μακριά, στη χώρα του αέρα.
Κάποτε έφτασαν. Βρήκαν τον αέρα και του είπαν πως ήρθαν να του ζητήσουν να παντρευτεί την κόρη τους την ποντικούλα, αφού εκείνος είναι ο δυνατότερος απ΄ όλους.
- Ευχαριστώ για την τιμή που μου κάνετε και ευχαρίστως θα παντρευόμουν την κόρη σας, αλλά, δυστυχώς, δεν είμαι ο δυνατότερος από όλους.
- Δεν είσαι; και ποιος είναι;
- Ελάτε μαζί μου, είπε ο αέρας και τους οδήγησε σε ένα ψηλό σημείο. Εκεί σταμάτησε, έδειξε μπροστά με το δάχτυλό του και είπε:
- Δυνατότερος από μένα είναι αυτός εκεί ο ψηλός πύργος. Χρόνια και χρόνια προσπαθώ να τον γκρεμίσω και δεν τα ΄χω καταφέρει ακόμα. Φυσάω με όλη μου τη δύναμη και δεν κουνιέται ούτε ρούπι από τη θέση του. Αυτός είναι, λοιπόν, καλύτερος και δυνατότερος από μένα και αξίζει να παντρευτεί τη μοναχοκόρη σας.
Οι ποντικοί χαιρέτησαν τον αέρα, τον ευχαρίστησαν και έφυγαν.
Περπάτησαν, περπάτησαν και έφτασαν στον ψηλό πύργο.
Στάθηκαν και τον κοίταζαν.
- Πω, πω! Τι μεγάλος και ψηλός είναι! Σαν να ΄χε δίκιο ο αέρας. Βρήκαν, επιτέλους, το δυνατότερο και τον καλύτερο γαμπρό για την κόρη τους.
Χαιρέτησαν τον πύργο και του είπαν γιατί τον επισκέφτηκαν.
Ο πύργος γελώντας απάντησε:
- Νομίζετε, αγαπητοί μου ποντικοί, ότι εγώ είμαι ο δυνατότερος απ΄ όλους; Πόσο λάθος κάνετε! Μάθετε, λοιπόν, πως δυνατότεροι απ΄ όλους είστε εσείς, οι ποντικοί. Ναι, καλά ακούσατε. Εσείς οι ποντικοί, ξανάπε ο πύργος και ο πόντικας και η ποντικίνα έμειναν να τον κοιτάζουν με το στόμα ανοιχτό από την έκπληξη.
- Μα πώς; ρώτησαν.
- Να, είπε ο πύργος. Εγώ μπορεί να είμαι μεγάλος και ψηλός, αλλά εσείς οι ποντικοί χρόνια τώρα σκάβετε και τρώτε τα θεμέλιά μου. Έχετε ανοίξει τόσο πολλές τρύπες που με δυσκολία κρατιέμαι όρθιος. Λίγο ακόμα να σκάψετε και θα γίνω ένας μεγάλος σωρός από πέτρες και χώματα.
Αυτά είπε ο πύργος και οι ποντικοί κοιτάχτηκαν παραξενεμένοι και άφωνοι.
Σε λίγο ευχαρίστησαν τον πύργο και γύρισαν στη φωλιά τους.
Εκεί βρήκαν την ποντικούλα να τους περιμένει. Αγκαλιάστηκαν και αποφάσισαν ότι η αγαπημένη τους μοναχοκόρη έπρεπε να παντρευτεί έναν καλό και δυνατό ποντικό, αφού οι ποντικοί ήταν οι δυνατότεροι, οι καλύτεροι και οι πιο σπουδαίοι από όλους.
Και πραγματικά σε λίγο καιρό η ποντικούλα παντρεύτηκε έναν όμορφο, νεαρό ποντικό, καφετί και μεγάλο, με στρογγυλά χαριτωμένα αυτάκια και με μια μακριά ουρά.
Ήταν έξυπνος και αγαπούσε πολύ τη γυναίκα του την ποντικούλα.
Όλοι ήταν χαρούμενοι και ευτυχισμένοι. Γλέντησαν και χόρεψαν στο γάμο.
Σε λίγο καιρό είχαν και δυο παιδάκια, δυο μικρούς ποντικούληδες που πιο όμορφοι πουθενά στον κόσμο δεν υπήρχαν.
Και ζήσαν αυτοί καλά κι εμείς καλύτερα!

Κάποια μέρα ο Δημιουργός, ξεκουραζόταν και καθισμένος κοιτούσε μερικά παιδιά που έπαιζαν σε ένα χωριό, γελώντας και τραγουδώντας.

Καθώς τα κοιτούσε άρχισε να σκέφτεται ότι τα παιδιά αυτά κάποια στιγμή θα γεράσουν. Το δέρμα τους θα ζαρώσει. Τα μαλλιά τους θα γκριζάρουν. Τα δόντια τους θα πέσουν. 
Τα αξιολάτρευτα κοριτσάκια μεγαλώνοντας θα γίνουν άσχημες γριές γυναίκες. 
Αλλά ακόμα και τα παιχνιδιάρικα κουτάβια θα γίνουν γέρικοι, τυφλοί και ψωριάρικοι σκύλοι. Τα τόσο όμορφα λουλούδια θα μαραθούν. Κι αυτά τα φύλλα από τα δέντρα θα πέσουν και θα ξεραθούν.

Αυτά σκεφτόταν ο Δημιουργός και γινόταν όλο και πιο λυπημένος. Ήταν φθινόπωρο και η σκέψη του χειμώνα, που ακολουθούσε, του βάραινε την καρδιά. Ο καιρός βέβαια ήταν ακόμα ζεστός και ο ήλιος έλαμπε.

Ο Δημιουργός παρατήρησε το παιχνίδισμα του φωτός στο έδαφος και τα κίτρινα φύλλα που τα παρέσυρε ο άνεμος εδώ κι εκεί. Κοίταξε το γαλάζιο του ουρανού, το λευκό του καλαμποκάλευρου και ξαφνικά χαμογέλασε. Όλα αυτά τα χρώματα, σκέφτηκε, πρέπει να διατηρηθούν. Θα φτιάξω κάτι που θα με κάνει χαρούμενο, κάτι που θα το βλέπουν τα παιδιά και θα διασκεδάζουν.

Έτσι ο Δημιουργός πήρε την τσάντα του και άρχισε να μαζεύει χρώματα: μια ηλιαχτίδα, μια χούφτα μπλε του ουρανού, λευκό από το καλαμποκάλευρο, λίγη σκιά από τα παιδιά που έπαιζαν, μαύρο από τα όμορφα μαλλιά ενός κοριτσιού, κίτρινο από τα φύλλα που έπεφταν, πράσινο από τις πευκοβελόνες, κόκκινο, μωβ και πορτοκαλί από τα λουλούδια.

Αφού τα έβαλε όλα αυτά, στην τσάντα του, πρόσθεσε και τα τραγούδια των πουλιών.Τότε περπάτησε ως το σημείο που έπαιζαν τα παιδιά και τους είπε: 
- Παιδιά, αυτό είναι για εσάς, τους έδωσε την τσάντα και συνέχισε 
- Ανοίξτε το, υπάρχει κάτι όμορφο μέσα.

Τα παιδιά άνοιξαν την τσάντα και τότε εκατοντάδες πολύχρωμες πεταλούδες 
ξεχύθηκαν έξω από αυτήν, πέταξαν χορεύοντας γύρω από τα παιδιά, κάθισαν λίγο στα μαλλιά τους και ξανασηκώθηκαν πετώντας κατά κύματα από το ένα λουλούδι στο άλλο. 
Τα παιδιά γοητευμένα από το θέαμα, είπαν ότι δεν είχαν ξαναδεί κάτι τόσο όμορφο. 
Τότε οι πεταλούδες άρχισαν να τραγουδάνε, ενώ τα παιδιά τις χάζευαν χαμογελώντας.

Καθώς γίνονταν όλα αυτά, ένα πουλί ήρθε πετώντας και κάθισε στον ώμο του Δημιουργού, λέγοντας του: 
- Δεν είναι σωστό, που έδωσες τα τραγούδια μας σε αυτά τα όμορφα νέα πλάσματα. Όταν μας δημιούργησες, μας είπες ότι κάθε πουλί θα έχει το τραγούδι του. Τώρα έδωσες και αλλού αυτά τα τραγούδια. Δεν είναι αρκετό που έδωσες στα πλάσματα αυτά, τα χρώματα του ουράνιου τόξου;
- Έχεις δίκιο», είπε ο Δημιουργός «έδωσα σε κάθε πουλί από ένα τραγούδι και δεν έπρεπε να σας πάρω ότι σας ανήκει».

Έτσι πήρε πίσω τα τραγούδια από τις πεταλούδες και γι' αυτό από τότε εκείνες είναι σιωπηλές. 
- Ακόμα και έτσι είναι όμορφες!

Ήταν μια φορά κι έναν καιρό δύο αδελφοί που τσακώνονταν 
ποιος κυβερνάει τον κόσμο, το δίκιο ή το άδικο. 
Το δίκιο, έλεγε ο μικρός, το άδικο, έλεγε ο μεγάλος, και κάποια στιγμή ο μικρός εκνευρίστηκε κι είπε στον μεγάλο: 

«Ξέρεις κάτι; Θα βάλουμε στοίχημα και θα κρίνει ο δεσπότης, 
κι αν κυβερνάει το δίκιο θα σου βγάλω τα μάτια, 
αν κυβερνάει το άδικο θα μου βγάλεις εσύ τα μάτια». 

Ο μεγάλος δέχτηκε και ξεκίνησαν να ρωτήσουν το δεσπότη. 

Στο δρόμο αντάμωσαν ένα γέρο και του είπαν: 
«Άκου, παππούλη, θέλουμε να σε ρωτήσουμε κάτι»

κι αυτός αποκρίθηκε:
«Αν με ρωτήσετε, θα σας απαντήσω»

Τον ρώτησαν λοιπόν: 
«Ποιος κυβερνάει τον κόσμο, το δίκιο ή το άδικο»

κι ο γέρος απάντησε: 
«Το άδικο, παλικάρια μου»

«Τ' ακούς, μικρέ;» είπε τότε ο μεγάλος αδελφός,
«έλα τώρα να σου βγάλω τα μάτι».

Αλλά ο μικρός απάντησε: 
«Η συμφωνία μας ήταν ν' αποφασίσει ο δεσπότης, όχι αυτός ο γέρος». 

Συνέχισαν λοιπόν το δρόμο τους ώσπου αντάμωσαν 
έναν καλόγερο και του είπαν: 
«Άγιε πατέρα, θέλουμε να σε ρωτήσουμε κάτι»
κι αυτός αποκρίθηκε: 
«Αν με ρωτήσετε θα σας απαντήσω».

Τον ρώτησαν λοιπόν: 
«Πες μας, ποιος κυβερνάει τον κόσμο, το δίκιο ή το άδικο»

κι αυτός απάντησε: 
«Το άδικο»

Φώναξε τότε ο μεγάλος αδελφός. 
«Τ' ακούς, μικρέ; Έλα τώρα να σου βγάλω τα μάτια»

Αλλά ο μικρός του αντιγύρισε: «Θα κρίνει ο δεσπότης και κανένας άλλος»

Έφτασαν τέλος στο δεσπότη, τον προσκύνησαν και τον ρώτησαν: 
«Ποιος κυβερνάει τον κόσμο, Δέσποτα; Το δίκιο ή το άδικο»

κι ο δεσπότης απάντησε: 
«Το άδικο»

Είπε τότε ο μεγάλος αδελφός στον μικρό: 
«Κάτσε τώρα να σου βγάλω τα μάτια», 

κι ο μικρός αποκρίθηκε: 
«Πάμε ως εκείνο το πηγάδι, να κάτσω εκεί και να ζητιανεύω ψωμί απ' τους περαστικούς, για να μην πεθάνω απ' την πείνα.

Πήγαν λοιπόν μαζί στο πηγάδι, που το ίσκιωνε ένας μεγάλος πλάτανος, κι εκεί ο μεγάλος αδελφός έβγαλε τα μάτια του μικρού κι έφυγε. 

Ο μικρός αδελφός αφού κάθισε εκεί κάμποση ώρα, πείνασε πολύ κι είπε μέσα του: «Πριν πεθάνω απ' την πείνα, καλύτερα να σκαρφαλώσω στο δέντρο και να φάω φύλλα». 
Καθώς λοιπόν καθόταν πάνω στο δέντρο κι έτρωγε τα φύλα του, νύχτωσε και μαζεύτηκαν από κάτω βελζεβούληδες, κι ο γεροντότερος απ' αυτούς ρώτησε τον νεότερο: 
«Τι έκανες σήμερα;» 
«Διαόλισα δυο αδελφούς, που ο ένας έλεγε πως βασιλεύει το άδικο κι ο άλλος το δίκιο, και χόλιασα τον μεγάλο τόσο πολύ που έβγαλε τα μάτια του μικρού».

Τότε ο γερο-διάβολος ρώτησε τον δεύτερο διάβολο: 
«Κι εσύ τι έκανες;» 
Αυτός απάντησε: 
«Εγώ διαόλισα δυο άλλους αδελφούς, που πρώτα ζούσαν μονοιασμένοι, κι άρχισαν να τσακώνονται για ένα κλήμα που ανήκει και στους δύο. Τους πήρα το τσαπί για να μην μπορούν να κόψουν το κλήμα, κι ελπίζω αύριο να σκοτώσουν ο ένας τον άλλο». 

Τότε ο γεροδιάβολος ρώτησε τον τρίτο διάβολο τι είχε καταφέρει, κι αυτός απάντησε: «Αναποδογύρισα το παιδί στην κοιλιά της βασίλισσας, 
για να μην μπορεί η βασίλισσα να γεννήσει και να πεθάνει».

Ήρθε τότε η σειρά του τέταρτου διάβολου, που ήταν κουτσός, κι όταν ο αρχιδιάβολος τον ρώτησε τι είχε κάνει, αυτός απάντησε: 
«Δεν έκανα τίποτα».

Τον άρπαξαν τότε οι άλλοι και τον έδειραν κι αυτός θύμωσε τόσο πολύ που φώναξε: «Μακάρι να έρθει εδώ ο άνθρωπος που έχασε το φως του και να πάρει απ' αυτή τη στάχτη, να την ανακατέψει με το νερό του πηγαδιού και ν' αλείψει τα μάτι του , για να ξαναβρεί το φως του. Μακάρι να έρθουν εδώ οι αδελφοί και να πάρουν το τσαπί για να ξεριζώσουν το κλήμα. Μακάρι να έρθει εδώ η βασίλισσα και να πιει απ' αυτό το νερό, για να ξεγεννήσει και να μείνει ζωντανή».

Λάλησε τότε ο άσπρος πετεινός κι αμέσως οι διαβόλοι τα μάζεψαν για να φύγουν, λάλησε έπειτα ο μαύρος πετεινός και σκόρπισαν, και στο μεταξύ πήρε να χαράζει.

Ο τυφλός κατέβηκε τότε απ' τον πλάτανο, έψαξε να βρει τη στάχτη, άλειψε τα μάτι μ' αυτή και με το νερό του πηγαδιού και ξαναβρήκε το φως του. Γέμισε έπειτα με νερό τη νεροκολοκύθα του, πήρε μαζί του την τσάπα που είχαν αφήσει εκεί οι διαβόλοι, πήγε στο κλήμα, που έκανε του ς δυο αδελφούς να τσακώνονται, και το ξερίζωσε. Έπειτα πήγε στους δυο αδελφούς και τους ρώτησε για ποιο πράγμα μάλωναν. Αυτοί του απάντησαν:

«Έχουμε ένα κλήμα που ανήκει και στους δυο μας και 
δεν μπορούμε να συμφωνήσουμε στη μοιρασιά του.

Τότε αυτός είπε: «Το κλήμα ξεριζώθηκε», και τα δυο αδέλφια φώναξαν με μια φωνή: 
«ο Θεός να στ' ανταποδώσει!», κι από τότε άρχισαν να ζουν πάλι μονοιασμένοι. 

Από εκεί ο μικρός αδελφός πήγε στη βασίλισσα και χτύπησε την πόρτα της. Οι υπηρέτες του βασιλιά δεν ήθελαν να τον αφήσουν να μπει, αυτός όμως επέμενε πως έπρεπε να μιλήσει στη βασίλισσα, κι εκεί που λογόφερνε με τους υπηρέτες ο βασιλιάς άκουσε το θόρυβο και πρόσταξε να τον αφήσουν να μπει. 
Σαν του έφεραν το ζητιάνο, τον ρώτησε: 
«Μήπως ξέρεις κανένα γιατρικό για τη βασίλισσα», κι αυτός αποκρίθηκε: 
«Ναι, ξέρω ένα και το έχω μαζί μου, και το μόνο που χρειάζομαι είναι ένα ποτήρι νερό». 
Του έφεραν τότε ένα ποτήρι νερό, αυτό έχυσε το μισό νερό κι έριξε μέσα το νερό του πηγαδιού, που είχε μαζί του, και μόλις η βασίλισσα ήπιε το νερό έγινε καλά και γέννησε ένα αγόρι.

Ο βασιλιάς χάρηκε τόσο πολύ που φόρτωσε το γιατρό με πολύτιμα δώρα και του είπε να του ζητήσει μια χάρη. Αυτός απάντησε: 
«Ο τόπος μου δεν είναι παρά ένα χωριουδάκι. Θέλω να τον κάνεις ένα μεγάλο χωριό και να μου χτίσεις εκεί ένα αρχοντικό σπίτι».

Τότε ο βασιλιάς του έδωσε τόσα χρυσά φλουριά όσα μπορούσε 
να κουβαλήσει ένα άλογο και του είπε: 
«Πάρε αυτά τα λεφτά και χτίσε το χωριό και το σπίτι σου όπως τα θέλεις». 

Έπειτα από λίγο καιρό, ο μεγάλος αδελφός γύρισε σπίτι του και ρώτησε τη γυναίκα του. 
«Σε ποιόν ανήκουν όλ' αυτά τα καινούργια σπίτια;», 
κι αυτή του απάντησε: 
«Δεν ανήκουν σε κανέναν άλλο απ' τον αδελφό σου». 
Φώναξε τότε αυτός: 
«Δεν είναι δυνατό, αφού του έβγαλα τα μάτια», κι έτρεξε να βεβαιωθεί μόνος του. 
Ο αδελφός του τον υποδέχτηκε πολύ φιλικά, 
τον έβαλε να καθίσει στην τιμητική θέση και του πρόσφερε καφέ και γλυκά. 

Ρώτησε τότε ο μεγάλος: 

«Για πες μου, πώς κατάφερες να ξαναβρείς το φως σου και να κερδίσεις τόσα λεφτά;». 
Ο μικρός αδελφός απάντησε τότε: 
«Πάντα σου το 'λεγα πως το δίκιο κυβερνάει τον κόσμο, 
ενώ εσύ επέμενες πως κυβερνάει το άδικο». 

Και πριν αποσώσει τα λόγια του, ο αδελφός του σωριάστηκε στο πάτωμα νεκρός.

Μια φορά και έναν καιρό,
ένας ποντικός είπε σ' ένα βάτραχο να κάμουνε φίλια. 
Ο βάτραχος δέχτηκε, αλλά σκέφτηκε να γελάσει με τον ποντικό, 
και του ‘πε να δεθούνε κι οι δυο μ' ένα βούρλο από τα ποδάρια. 
Δέχτηκε ο ποντικός και δεθήκανε. 
Περπατούσανε μαζί σα φίλοι, μα σε μια στιγμή, καθώς περνούσανε 
πάνω από μία λίμνη, ο βάτραχος πήδησε ξαφνικά στο νερό, 
για να συνεπάρει και τον ποντικό και να γελάσει με το πάθημα του. 
O ποντικός δεν ήξερε να κολυμπάει και πνίγηκε. 
Ετουμπάνιασε κι ανέβηκε στο νερό. 
Τον είδε από ψηλά ένα γεράκι που πέρναγε, και βούτηξε να τον πάρει. 
O βάτραχος όμως, που ήταν δεμένος μαζί του, 
σηκώθηκε κι αυτός στον αέρα κι έγινε κι αυτός καλός μεζές στο γεράκι.

Ποιος του ‘πε να σκεφτεί κακό για το σύντροφό του;

Μια φορά και έναν καιρό
συνεννοηθήκανε ο σκατζόχερας με την αλεπού:


«Ξέρεις κανένα ψέμα», του λέει, «να πάμε να κλέψουμε σταφύλια;» 
«Ξέρω», της λέει. «Εσύ;» 
«Ου, ξέρω κι εγώ πολλά!...» 
Πάνε να κλέψουνε, πιάνεται στο δόκανο η αλεπού. 
«Τι ψέμα, θα μου πεις, να γλιτώσω;» ρωτάει το σκατζόχερα. 
«Να κάμεις τη ψόφια», της λέει εκείνος.

Έρχεται τ' αφεντικό, βλέπει ψόφια την αλεπού, τη βγάνει από το δόκανο και την πετάει. Αμολιέται εκείνη, γλίτωσε... 
Ξαναπάνε, έπειτα από μέρες, για σταφύλια. 
Τώρα πιάστηκε στο δόκανο ο σκατζόχερας. 

«Έλα», λέει της αλεπούς, «να μου πεις ένα ψέμα να σωθώ!». 
«Τώρα», του λέει αυτή, «τα ξέχασα όλα!». 
«Καλά», της λέει ο σκατζόχερας, «έλα τουλάχιστο πριν πεθάνω, να σου πω ένα μυστικό στ' αυτί». 

Πάει εκείνη κοντά την δαγκώνει δυνατά στ' αυτί της ο σκατζόχερας, που να φύγει!.. 

Όσο που ήρθε τ' αφεντικό, άρπαξε την αλεπού και τη λιάνισε στο ξύλο. 
Το σκατζόχερα τον άφησε και γλίτωσε.

Μια φορά δίπλα σε μια ελιά είχε φυτρώσει ένα καλάμι. 
Η ελιά ήταν ένα μεγάλο και δυνατό δέντρο με πολλά κλαδιά που 
κρατούσαν τα φύλλα τους όλη τη χρονιά και κάθε δυο χρόνια, 
έγερναν από το βάρος του καρπού.

Το καλάμι πάλι ήτανε ψηλόλιγνο με καταπράσινα στενόμακρα φύλλα, με ωραιότατα παράξενα λουλούδια που έμοιαζαν με τσαμπιά κι είχανε το σχήμα του αδραχτιού.

Η ελιά καυχιόταν ολοένα:

-Τι είσαι συ μπροστά μου; έλεγε στο καλάμι
Εγώ είμαι ένα δέντρο μεγάλο, δυνατό, ευλογημένο. Οι άνθρωποι με λατρεύουν 
γιατί τους δίνω τις ελιές και το λάδι μου, τους δίνω ξερόκλαδα για να ζεσταίνονται, 
τους δίνω ξύλα για να φτιάχνουν ακριβά έπιπλα. Είμαι μεγάλη, ψηλή, γερή 
και συ είσαι ένα αδύναμο πραγματάκι που λυγίζεις μπροστά σ' όλους τους ανέμους και τους προσκυνάς. Δεν μπορώ να καταλάβω πώς έχεις την τόλμη να φυτρώνεις πλάι μου.

Το καημένο το καλάμι που ήταν από φυσικού του ντροπαλό, τα' άκουγε όλα αυτά και δεν έλεγε τίποτα κι ούτε και θύμωνε γιατί αυτό δεν είχε να καυχηθεί για τίποτα.

Ήρθε ένας χειμώνας όμως βαρύς κι άρχισε να φυσάει ένας αέρας δαιμονισμένος, 
που χτυπούσε με μανία την ελιά ώσπου στο τέλος την ξερίζωσε. 
Το καλάμι, με το πρώτο φύσημα του ανέμου, έγειρε, λυγερό όπως ήτανε, 
προς το νερό κι έτσι ο άνεμος περνούσε από πάνω του χωρίς να το πειράξει. 
Κι όταν η καταιγίδα σταμάτησε κι ο άνεμος έπαψε να φυσάει, 
η ελιά απόμεινε πεσμένη στο χώμα και το καλάμι σηκώθηκε 
πάλι όρθιο και λυγερό, όπως και πριν.

Μια φορά ένας μυλωνάς είχε ωραία φωτιά με κάρβουνα στο μύλο του και έψηνε μια σούβλα κρέας. Εκεί πού γύριζε τη σούβλα του, βλέπει στην άλλη μεριά έναν Καλικάντζαρο και γύριζε μια σούβλα με βατράχους! Δεν του μίλησε διόλου. Ύστερα από λίγο τον έρωτα ο Καλικάντζαρος πώς τον λέγουν.
-Εαυτό με λέγουν, του λέγει ο μυλωνάς.
Εκεί πού γύριζε τη σούβλα και το κρέας ήταν ροδοκόκκινο και μοσχομύριζε, ο Καλικάντζαρος βάζει την ιδική του σούβλα με τους βατράχους επάνω στο κρέας.
Πατ! δεν αργεί ο μυλωνάς και του φέρνει μια με ένα αναμμένο δαυλί και, καθώς ο Καλικάντζαρος ήταν γυμνός, τον κατάκαψε!
Φωνές και κακό ο Καλικάντζαρος!
- Βοηθάτε, αδέρφια, γιατί μ' έκαψαν!
- Βρε, ποιος σ' έκαψε; του λέγουν οι άλλοι Καλικάντζαροι απ' έξω. 
-Ό Εαυτός μ' έκαψε, τους λέγει εκείνος από μέσα.
- Αμ΄ σαν κάηκες από τον εαυτό σου, τι σκούζεις έτσι; Και έτσι την έπαθε ο καλός σου ο Καλικάντζαρος, γιατί ο μυλωνάς φάνηκε εξυπνότερος του.

Κάποτε δω και πολλά χρόνια που μου τυχε να κάνω Ανάσταση σε κάποιο ορεινό χωριό της Ρούμελης, ένας γέρος χωριάτης, υψώνοντας τη λαμπριάτικη λαμπάδα του, σε χαιρετισμό, προς τ' αναστάσιμα άστρα, μου είπε σαν να μιλούσε με τον εαυτό του:

Ημέρεψαν απόψε, παιδί μου, τα Ουράνια.
Στα δυο αυτά λόγια ο αθώος χωριάτης είχε κλείσει, επιγραμματικά, το βαθύτερο νόημα του χριστιανικού θαύματος.
«Ημέρεψαν τα Ουράνια». Ο ουρανός, χωρίς το μεγάλο χριστιανικό θαύμα, θα εξακολουθούσε να είναι για την περίφοβη ψυχή του απλοϊκού ανθρώπου για κάθε ανθρώπινη ψυχή το κατοικητήριο ενός θεού τρομερού, δικαιοκριτή χωρίς επιείκεια και τιμωρού χωρίς έλεος. Τέτοιοι στάθηκαν οι θεοί όλων των θρησκειών. Κυβερνούσαν τα πλάσματα τους με τον τρόμο. Τύραννοι παντοδύναμοι, μακρυσμένοι από τον λαό τους, δεν είχαν γνωρίσει ποτέ τις αδυναμίες του, δεν είχαν πονέσει ποτέ τον πόνο του, δεν είχαν βασανιστεί ποτέ απ' τα βάσανα του, δεν είχαν κλάψει ποτέ τα δάκρυά του. Ανίκανοι να συμπονέσουν, να λυπηθούν και να συγχωρέσουν. Πώς να μην είναι «άγρια» όπως τα έβλεπε το μάτι του φοβισμένου ανθρώπου τα ουράνια, τα κατοικημένα από τέτοιους θεούς.
Και μέσα στην ανοιξιάτικη εκείνη νύχτα, που η λαμπάδα του γέρου είχε υψωθεί σα χαιρετισμός προς τα λαμπρά, αναστάσιμα άστρα, τα ουράνια είχαν ημερέψει. Δεν κατοικούσε πια εκεί επάνω υψωμένος στον τρομερό του θρόνο, ένας θεός για τους ανθρώπους. 
Κατοικούσε ένας γλυκύτατος θεός, που είχε πονέσει όλους τους πόνους των ανθρώπων, που είχε γνωρίσει όλες τις αδικίες της γης, που είχε τραβήξει όλες τις καταφρόνιες, που είχε πληρώσει όλες τις αχαριστίες. 
Τον έβρισαν, τον αναγέλασαν, τον έφτυσαν, τον έσυραν δεμένο στους δρόμους, σαν το τελευταίο κακούργο, τον σταύρωσαν. Πείνασε, δίψασε, κουράστηκε, αντίκρισε τη φρίκη του θανάτου. Για μια στιγμή είδε τον εαυτό του λησμονημένο κι από τον ίδιο τον Θεό, που ήταν πατέρας του.
«Θεέ μου, Θεέ μου, ίνα με εγκατέλιπες;» 
Δε στάθηκε πόνος, που να μην τον γνώρισε, καρδιοσωμός, που να μην τον ένιωσε, δυστυχία, που να μη γεύθηκε το φαρμάκι της. Ήπιε όλα τα φαρμάκια, που μπορεί να πιει άνθρωπος σε αυτόν τον κόσμο. Και, τη νύχτα εκείνη, ο πονεμένος και βασανισμένος αυτός άνθρωπος είχε ανέβη στους Ουρανούς και είχε καθίσει παντοδύναμος στο θρόνο του Θεού, να κυβερνήσει τον κόσμο. Πως να μην «ημερέψουν τα Ουράνια»; Μια απέραντη καλοσύνη είχε πλημμυρίσει το στερέωμα.
Γιατί να τρέμει πια ο αμαρτωλός; Θα συλλογιζότανε ο γέρος. Εκείνος που συγχώρεσε την πόρνη, το ληστή κι εκείνους ακόμη που τον σταύρωσαν, είναι τώρα εκεί απάνω, για να ιδεί τα δάκρυα του μετανοιωμού του και να τον συχωρέσει. Γιατί ν' απελπίζεται ο άρρωστος; Εκείνος που γιάτρεψε τον τυφλό και τον παράλυτο, είναι τώρα εκεί απάνω για να τον γιατρέψει. Γιατί να βαρυγκωμάει ο φτωχός και ο αδικημένος; Εκείνος, που πείνασε και δίψασε, είναι τώρα εκεί απάνω και καταλαβαίνει την δυστυχία του. Γιατί να λαχταράει η μάνα το παιδί της; Εκεί απάνω στους Ουρανούς είναι μια Μανούλα, που δοκίμασε τον πόνο της, για να παρακαλέσει το παιδί της, που κυβερνάει τον κόσμο, να την ελεήσει. Και γιατί να τρέμει ο ασπρομάλλης ο γέρος την ώρα του θανάτου; Είναι και γι αυτόν, είναι για κάθε ψυχή, μια ανάσταση.
Τα Ουράνια είχαν ημερέψει, αλήθεια, εκείνη την ανοιξιάτικη νύχτα. 
Και η λαμπάδα του γέρου είχε υψωθεί σα χαιρετισμός και σαν ευχαριστία, προς τα αναστάσιμα άστρα. 
- Χριστός ανέστη, παππού.
- Ο Θεός, ο Κύριος, παιδί μου.

Ο ήλιος εχαμήλωνε κατά το βουνό, τα πρώτα πλοία είχαν γίνει άφαντα προ ώρας και η τελευταία γολέτα, μικρόν κατά μικρόν, εχώνευεν εις το μέγα πέλαγος. 
Τα συγγενολόγια και τα φουσάτα των γυναικών, με τα καλαθάκια και τα μαχαιράκια τους, διεσπάρησαν ανά τους λόφους, κ' έβγαζαν καυκαλήθρες και μυρόνια, κ' έκοφταν φτέρες κι αγριομάραθα. 
Σιγά-σιγά κατέβη ο ήλιος εις το βουνόν και αυταί κατήλθον εις την πολίχνην.
Η νυκτερινή αύρα εσύριζεν εις τα δένδρα, και οι λογισμοί των γυναικών επετούσαν μαζί της, κ' έστελλαν πολλάς ευχάς εις τα κατάρτια, εις τα πανιά και εις τα εξάρτια των καραβιών. 
Και βαθιά, εις την σιωπήν της νυκτός, τίποτε άλλο δεν ηκούσθη ειμή το λάλημα του νυκτερινού πουλιού, και το άσμα μιας τελευταίας συντροφιάς ναυτικών, μελλόντων ν' αναχωρήσωσιν αύριον.

"Σύρε, πουλί μου στο καλό - και στην καλή την ώρα".

Ήταν κάποτε ένας μεγάλος σε ηλικία και τον απασχολούσε πολύ το πότε θα πεθάνει. 
Έλεγε λοιπόν συνέχεια
"Όταν έρθει η ώρα, να με ειδοποιήσει ο Χάρος, να ετοιμαστώ".

Κάποια στιγμή μετά από λίγο καιρό,εμφανίζεται ο Χάρος μια Τετάρτη και του λέει: "Ετοιμάσου...την άλλη Τετάρτη θα έρθω να σε πάρω".

Ο παππούς όμως πανικοβλήθηκε και έψαχνε να βρει τρόπο να ξεγελάσει το χάρο. 
Αφού πέρασε όλη τη βδομάδα λοιπόν ψάχνοντας να βρεί τρόπο να ξεφύγει, λέει: 
"Το βρήκα! Θα κατεβάσω την κούνια του μωρού από το πατάρι, θα φορέσω πάνες, θα πάρω και μια πιπίλα, θα μπω μέσα στην κούνια και όταν έρθει ο Χάρος θα με περάσει για μωρό και δεν θα με πάρει".

Μια και δυό λοιπόν, τα κάνει όλα αυτά. Παίρνει και ένα μπολάκι με κρέμα, κάθεται στην κούνια και ξενινάει να τρώει την κρέμα περιμένοντας.

Κάποια στιγμή έρχετε ο Χάρος και βλέπει τον παππού στην κούνια να φωνάζει "μαμ,μαμ..."

Οπότε γυρνάει και του λέει:
"Άντε, κάνε μαμ γιατί έχουμε να πάμε άτα".

Κόρη μου που κοιμάσαι κάτω από το βλέμμα του Θεού, 
εύχομαι να μη φύγει ποτέ από πάνω σου, 
να πορευτείς στη ζωή με την υπομονή 
σαν τον καλύτερο σύμμαχό σου, 
να γνωρίσεις την ευτυχία της γενναιοδωρίας και 
τη γαλήνη αυτών που δεν περιμένουν τίποτα, 
να κατανοείς τα βάσανά σου και να μπορείς
να συντροφεύεις τους άλλους στα δικά τους.
Σου εύχομαι
καθαρή ματιά, συνετό στόμα, μύτη με κατανόηση,
αυτιά κουφά στις δολοπλοκίες, 
δάκρυα αναγκαία και ισορροπημένα.
Σου εύχομαι 
πίστη σε μια αιώνια ζωή και 
τη γαλήνη που φέρνει αυτή μαζί της.

Μια φορά κι έναν καιρό ήταν μια μάνα που είχε τέσσερα παιδιά.
Τα μεγάλωσε με πολύ αγάπη και τρυφερότητα.
Όταν ήλθε ο καιρός τους τα καλοπάντρεψε.
Πέρασαν όμως τα χρόνια και η μάνα, που είχε μείνει μόνη της,
αρρώστησε και έστειλε να φωνάξουν τα παιδιά της να τα αποχαιρετήσει και να τους δώσει την ευχή της, μήπως και δεν προλάβει και φύγει έτσι από τη ζωή .

Όμως όλα της τα παιδιά προφασίστηκαν πως είχαν δουλειά και πως θα πήγαιναν αργότερα να δουν τη μητέρα τους.
Έτσι η μάνα πέθανε μόνη και αβοήθητη, δίχως να προλάβει να δώσει στα παιδιά της την ευχή της σε κανένα από τα σπλάχνα της.

Το πρώτο της παιδί, που την ώρα που ξεψυχούσε η μάνα του είχε πάει να τρυγήσει, έγινε μέλισσα και μια ζωή τρυγάει και τον κόπο της τον τρώμε με βούτυρο πάνω στο ψωμί μας.
Το άλλο που εκείνη την ώρα κάρφωνε κάτι καρφιά, όλα τα καρφιά φύτρωσαν στην πλάτη του και από τότε έγινε σκαντζόχοιρος.
Η κόρη της, που εκείνη την στιγμή ύφαινε στον αργαλειό της έγινε η αράχνη.
Τέλος η τέταρτη, το μικρότερο παιδί της, που ήταν εκείνη τη στιγμή σκυμμένη πάνω στη σκάφη της και έπλενε, έγινε η γνωστή σε όλους μας χελώνα
και τη σκάφη της την κουβαλάει αιώνια.

Μεσαίωνας σε μια ισπανική πόλη. Είναι νύχτα και ο υπηρέτης του γνωστού γυναικοκατακτητή Δον Ζουάν, Λεπορέλο, φυλάει φρουρός κρατώντας ένα φανάρι, ενώ ο αφέντης του διασκεδάζει... Τον περιμένει μέχρι να ολοκληρώσει την κατάκτηση της όμορφης Ντόνα 'Αννα, κόρης του Κομεντατόρε της Σεβίλλης, Ντον Πέντρο. Αυτή είναι η αρχή της ιστορίας του πιο γνωστού γόη, του οποίου ο υπηρέτης -όπως λέγεται- σημείωσε στο κατάστιχό του πάνω από 1.000 ερωτικές ιστορίες!

Ξαφνικά, η 'Αννα και ο Τζοβάνι βγαίνουν τρέχοντας από το σπίτι, ενώ η κοπέλα φωνάζει -τον πέρασε για τον μνηστήρα της Ντον Οτάβιο- και του ζητά να βγάλει τη μάσκα και να αποκαλυφθεί. Ο πατέρας της σπεύδει να τη βοηθήσει. Μάλιστα, όταν αντιλαμβάνεται τι συμβαίνει καλεί τον νέο σε μονομαχία, την οποία ο τελευταίος αρχικά αρνείται. Αλλά μετά την επιμονή του προσβεβλημένου πατέρα, ο Τζοβάνι μονομαχεί μαζί του, τον σκοτώνει και σπεύδει να εξαφανιστεί.

Η Ντόνα 'Αννα μετά από λίγο βρίσκει τον πατέρα της νεκρό και λιποθυμά. Ο Ντον Οτάβιο, ο αρραβωνιαστικός της, τη συνεφέρνει και ορκίζεται εκδίκηση για τον άγνωστο δολοφόνο, ο οποίος μάλιστα προσπάθησε να ξελογιάσει τη μνηστή του.

Σκηνή 2

Σ' έναν έρημο δρόμο, ο Λεπορέλο μαλώνει το αφεντικό του και τον αποκαλεί παλιάνθρωπο. Ο Τζοβάνι, όμως, του ζητά να πάψει να φωνάζει γιατί πλησιάζει μια γυναίκα που κλαίει. Όπως ακούνε, είναι δυστυχής επειδή την απάτησε ο αγαπημένος της. Ο διάσημος γόης σκέφτεται αμέσως να την "παρηγορήσει", αλλά διαπιστώνει ότι αυτή είναι η Ντόνα Ελβίρα και αυτός ο ίδιος είναι ο άνδρας που την εγκατέλειψε μόλις τρεις ημέρες μετά το γάμο τους! Η Ελβίρα, μόλις τον αντιλαμβάνεται, τρέχει προς το μέρος του με άγριες διαθέσεις.

Γι να αποφύγει τη σύγκρουση, ο Τζοβάνι σπρώχνει τον Λεπορέλο προς το μέρος της για να της δώσει μερικές ψεύτικες εξηγήσεις, ως συνήθως, και εξαφανίζεται. Αντί, όμως, για ψέματα που θα κάλυπταν τον αφέντη του, ο Λεπορέλο της διαβάζει με καμάρι έναν πλήρη και αναλυτικό κατάλογο με τις κατακτήσεις του, οι οποίες -όπως την ενημερώνει- εκτείνονται γεωγραφικά σε όλη την Ευρώπη και αφορούν σε γυναίκες κάθε ηλικίας και τάξης! Τότε η Ντόνα Ελβίρα ορκίζεται να εκδικηθεί τον Δον Ζουάν τόσο για τον εαυτό της, όσο και για όλες τις γυναίκες που απάτησε.

Σκηνή 3

Κοντά στο κάστρο του Ντον Τζοβάνι, έξω στην ύπαιθρο, οι χωρικοί γλεντούν για τον επικείμενο γάμο δύο νέων της κοινότητάς τους, του Μασέτο και της Τσερλίνα. Ο Ντον Τζοβάνι παρεμβαίνει και, ασκώντας το φεουδαλικό του δικαίωμα, ζητά να συνοδεύσει τη νύφη, έχοντας πονηρό σκοπό. Στέλνει, μάλιστα, τον Λεπορέλο να περιποιηθεί τον υποψήφιο γαμπρό στο κάστρο του, μένοντας έτσι μόνος με την Τσερλίνα. Σε λίγα λεπτά, η υποψήφια νύφη δεν μπορεί να αντισταθεί στη γοητεία του και την επιρροή που ασκεί πάνω της ο γόης. Αλλά η Ντόνα Ελβίρα, που περνούσε τυχαία, μαθαίνει τα νέα, σώζει την κοπέλα από τον Τζοβάνι και ενημερώνει τον κόσμο ότι ο ευγενής είναι ένας απατεώνας.

Στη σκηνή εμφανίζονται τώρα η Ντόνα 'Αννα με τον μνηστήρα της, τον Ντον Οτάβιο, και ζητούν τη βοήθεια του Τζοβάνι, ώστε η νέα να βρει το δολοφόνο του πατέρα της. 'Αλλωστε, τον γνωρίζει απλώς ως ευγενή, ο οποίος, μάλιστα, δέχτηκε πρόθυμα να προσφέρει τη συνδρομή του.

Πάνω στην ώρα επιστρέφει η Ντόνα Ελβίρα, η οποία τον αποκαλύπτει και λέει σε όλους για την απάτη του πρώην συζύγου της. Ο τελευταίος αρνείται τα πάντα, λέει πως η Ελβίρα είναι τρελή και δεν ξέρει τι λέει, και τη σπρώχνει βίαια. Παρ' όλα αυτά, η Ντόνα 'Αννα δεν πείθεται από τις δικαιολογίες του Τζοβάνι, αφού αναγνωρίζει από τη φωνή του τον άνθρωπο που προσπάθησε να την αποπλανήσει και, συγχρόνως, το δολοφόνο του πατέρα της. Για μια ακόμη φορά, ο Ντον Οτάβιο επιβεβαιώνει την υπόσχεσή του να εκδικηθεί και το φόνο του πατέρα της μνηστής του, αλλά και την προσβολή την οποία η ίδια υπέστη.

Στη συνέχεια η δράση μεταφέρεται στο κάστρο, όπου ο Λεπορέλο αναφέρει με καμάρι στον αφέντη του το πόσο διακριτικά φέρθηκε στον Μασέτο, αλλά ο Δον Ζουάν το μόνο που έχει στο μυαλό του είναι το πώς θα περάσει μια νύχτα με την Τσερλίνα... Θέτοντας σε εφαρμογή το νέο του σχέδιο ζητά από τον υπηρέτη του να ετοιμάσει μια γιορτή και δείπνο για το γάμο.

Σκηνή 4

Οι χωρικοί αρχίζουν να καταφθάνουν στον κήπο του κάστρου του Τζοβάνι για το γλέντι. Μεταξύ αυτών βρίσκεται και η Τσερλίνα, η οποία διαβεβαιώνει τον Μασέτο ότι είναι αγνή και αθώα, αλλά ο υποψήφιος γαμπρός διαπιστώνει την ταραχή της μέλλουσας συζύγου του όταν μπαίνει στον κήπο ο Τζοβάνι. Ο Μασέτο προφασίζεται πως φεύγει, αλλά παραμένει κρυμμένος για να δει τις αντιδράσεις των δύο άλλων που τώρα μένουν μόνοι. Ο Τζοβάνι φτιάχνει τη στολή του και, άθελά του, πέφτει πάνω στον κρυμμένο Μασέτο. Για να "θολώσει τα νερά" τον μαλώνει γιατί άφησε την αγαπημένη του μόνη, έτσι αναλαμβάνει να τους οδηγήσει εκεί όπου γίνεται το γλέντι, αυτό ο ίδιος διοργάνωσε προς τιμήν τους!

Στο μεταξύ, η Ελβίρα, η 'Αννα και ο Οτάβιο βρίσκονται έξω από το κάστρο όπου ετοιμάζονται να παρευρεθούν στο γλέντι μασκαρεμένοι. Όμως, ο πονηρός Λεπορέλο αντιλαμβάνεται την κίνηση αυτή και ενημερώνει σχετικά το αφεντικό του.

Σκηνή 5

Ο οικοδεσπότης δίνει εντολή στον υπηρέτη του να ανοίξει και ο ίδιος καλωσορίζει τους τρεις μασκαρεμένους επισκέπτες στη γιορτή. Αλλά, μη ξεχνώντας τον αρχικό του στόχο, καταφέρνει με έξυπνο τρόπο να ξεμοναχιάσει στο διπλανό δωμάτιο την Τσερλίνα, όπου προσπαθεί να την αποπλανήσει. Όμως οι επισκέπτες ακούν τις φωνές της νέας που αγωνίζεται να αντισταθεί και προσπαθούν να σπάσουν την πόρτα του δωματίου. Ξαφνικά ο Τζοβάνι ανοίγει την πόρτα και οι καλεσμένοι τον βλέπουν να έχει προτεταμένο το ξίφος του στο στήθος του τρομοκρατημένου του υπηρέτη Λεπορέλο. Είναι ένα σχέδιο που σκέφτηκε εκείνη τη στιγμή για να παραπλανήσει τον κόσμο, ότι δήθεν έσωσε την κοπέλα από τις ορέξεις του υπηρέτη του, όμως κανείς δεν πείθεται από τη νέα απάτη.

Τότε, οι τρεις μασκοφορεμένοι επισκέπτες αποκαλύπτουν τα πρόσωπά τους και, μέσα σε μια μεγάλη σύγχυση, κατηγορούν ευθέως τον Ντον Τζοβάνι για τα εγκλήματά του. Εκείνος, αμετανόητος και κραδαίνοντας το ξίφος του, καταφέρνει και πάλι να διαφύγει.


2η πράξη

Στους δρόμους της Σεβίλλης εμφανίζεται ο Λεπορέλο, ο οποίος παραιτήθηκε αρχικά από την υπηρεσία του Δον Ζουάν, αλλά πείστηκε να μείνει αφού εισέπραξε τέσσερα χρυσά νομίσματα. Ο επόμενος στόχος του γόη είναι τώρα η υπηρέτρια της Ντόνα Ελβίρα, γι' αυτό χρειάζεται και πάλι τον υπηρέτη του για να τον βοηθήσει στα άνομα σχέδιά του. Του ζητά, λοιπόν, να αλλάξουν ρούχα και ρόλους. Ύστερα κρύβεται πίσω του και απαγγέλλει ερωτόλογα κάτω από το παράθυρο της Ελβίρα. Εκείνη υποκύπτει για μία ακόμη φορά, πιστεύοντας και πάλι στα λόγια του, έτσι η νέα φεύγει με τον Λεπορέλο, αφού την ξεγέλασε η εμφάνισή του. Ο Τζοβάνι, που τώρα έμεινε μόνος, τραγουδά με το μαντολίνο μια τρυφερή μπαλάντα για την υπηρέτρια.

Τη σκηνή διακόπτει μια ομάδα ανθρώπων. Είναι εξαγριωμένοι χωρικοί με επικεφαλής τον Μασέτο, με ραβδιά στα χέρια, οι οποίοι αναζητούν τον απατεώνα. Εκείνος, μεταμφιεσμένος με τα ρούχα του υπηρέτη του, κατηγορεί τον εαυτό του ως απατεώνα και προθυμοποιείται να τους βοηθήσει, δίνοντας ακριβή περιγραφή της ένδυσης του δήθεν αφεντικού του. Έτσι, κατορθώνει να τους παραπλανήσει και στέλνει τους μισούς στη μία κατεύθυνση και τους άλλους μισούς στην άλλη, μένοντας μόνος με τον Μασέτο. Προσποιείται, μάλιστα, ότι κοιτάζει με θαυμασμό τα όπλα του, καταφέρνοντας στη συνέχεια να τον αφοπλίσει, να τον χτυπήσει και να φύγει.

Τον χτυπημένο Μασέτο βρίσκει η Τσερλίνα και τον περιθάλπει με αγάπη.

Σκηνή 2

Στην αυλή του σπιτιού της Ντόνα 'Αννα, ο Λεπορέλο προσπαθεί να τη διώξει προτού εκείνη καταλάβει ότι δεν πρόκειται για τον αυθεντικό Δον Ζουάν. Η άφιξη της 'Αννας και του Οτάβιο ανατρέπουν τα σχέδιά του. Ο ίδιος και η Ελβίρα κρύβονται και παρακολουθούν τον Οτάβιο που προσπαθεί να παρηγορήσει την Ντόνα 'Αννα. Κατά τη δεύτερη προσπάθεια που κάνει ο Λεπορέλο να διαφύγει, συλλαμβάνεται από την Τσερλίνα και τον Μασέτο, οι οποίοι πριν από λίγο έφτασαν εκεί. Ο τελευταίος, πιστεύοντας λανθασμένα ότι πρόκειται για τον απατεώνα γόη, ετοιμάζεται να τον σκοτώσει, αν και η ερωτευμένη Ελβίρα προσπαθεί να τον υπερασπιστεί. Μέσα στη σύγχυση, ο Λεπορέλο πετάει από πάνω του τα ρούχα του αφέντη του και ξεφεύγει, ενώ οι άλλοι καυγαδίζουν ακόμη για το ποιος θα τον χτυπήσει! Τώρα πια ο Οτάβιο έχει αρκετές αποδείξεις για να καταγγείλει την απάτη στις αρχές.

Η Ελβίρα έμεινε μόνη και ομολογεί ότι λυπάται τον Τζοβάνι παρ' όλα όσα της έκανε.

Σκηνή 3

Ο Λεπορέλο τελικώς συναντά τον εργοδότη του στην αυλή μιας εκκλησίας, όπου τον ενημερώνει για τα προβλήματα που αντιμετώπισε κατά τη μεταμφίεσή του. Ξαφνικά, και ενώ και οι δύο γελούν με τις περιπέτειές τους, ακούγεται μια παράξενη φωνή που λέει: "Σε λίγο το γέλιο σας θα τελειώσει". Ο Ντον Τζοβάνι, αν και παραξενεύεται, πιστεύει ότι κάποιος προσπαθεί να τον κοροϊδέψει. Μέσα στο σκοτάδι νομίζει πως κάποιος κρύβεται πίσω από το άγαλμα της αυλής που βρίσκεται πάνω στο μνήμα του νεκρού Κομεντατόρε. Με τρόμο όμως διαπιστώνει ότι η φωνή βγαίνει από το άγαλμα, που είναι ομοίωμα του νεκρού!

Ο Λεπορέλο, με τρεμάμενη φωνή, διαβάζει την επιγραφή που βρίσκεται στη βάση του αγάλματος: "Περιμένω να πάρω εκδίκηση για τον αχρείο δολοφόνο"! Ο Τζοβάνι, τώρα αληθινά τρομοκρατημένος, προσκαλεί το άγαλμα σε δείπνο. Η έκπληξή του γίνεται ακόμη μεγαλύτερη όταν το άγαλμα αποδέχεται την πρόσκληση μ' ένα νεύμα του κεφαλιού, έτσι δεν του μένει τίποτε άλλο από το να φύγει για να προετοιμάσει το δείπνο.

Σκηνή 4

Στο σπίτι της Ντόνα 'Αννα, ο Οτάβιο την παρακαλεί να τον παντρευτεί, αλλά εκείνη αρνείται εφόσον πενθεί ακόμη για το θάνατο του πατέρα της. Πάντως, του ομολογεί την αγάπη της και του ζητά να κάνει λίγη υπομονή. Έτσι, ο Οτάβιο της υπόσχεται ότι θα περιμένει και της συμπαραστέκεται στη θλίψη.

Σκηνή 5

Το φινάλε εκτυλίσσεται στη μεγάλη αίθουσα τελετών στη βίλα του Τζοβάνι. Ο ευγενής πειράζει τον Λεπορέλο που έχει πέσει "με τα μούτρα" στο πλούσιο τραπέζι. Μια ορχήστρα πνευστών παίζει δημοφιλείς άριες από όπερες της εποχής. Φυσικά κανείς δεν περιμένει να έρθει το άγαλμα στο δείπνο. Η Ντόνα Ελβίρα μπαίνει στην αίθουσα και παρακαλά τον Τζοβάνι να μετανοήσει, αλλά εκείνος αρνείται πεισματικά, γεγονός που κάνει τη γυναίκα να φύγει απελπισμένη.

Καθώς φεύγει, ακούγεται να βγάζει μια δυνατή κραυγή από έξω. Ο Λεπορλέλο πηγαίνει να δει τι συμβαίνει και επιστρέφει με τρόμο λέγοντας ότι το άγαλμα του νεκρού Κομεντατόρε πλησιάζει στο κάστρο. Τότε ακούγεται ένα δυνατό κτύπημα στην πόρτα και το άγαλμα μπαίνει στο χώρο. Τηρώντας τους κανόνες φιλοξενίας ρωτά τον οικοδεσπότη αν θα δειπνήσει μαζί του. Εκείνος απρόθυμα απαντά καταφατικά, αλλά όταν υποχρεώνεται να δώσει το χέρι του νιώθει μια παγωμένη λαβή και μια ανατριχίλα να διαπερνά το κορμί του. Το άγαλμα απαιτεί από τον οικοδεσπότη του να μετανοήσει για τις αμαρτίες του, αλλά εκείνος -αν και φοβισμένος- εξακολουθεί να αρνείται. Τότε, μέσα από εκρήξεις και φλόγες, η γη ανοίγει και το πέτρινο άγαλμα παρασύρει τον Ντον Τζοβάνι στην κόλαση.

Τα πέντε θύματα του Δον Ζουάν φτάνουν σε λίγο με τις αρχές για να συλλάβουν τον Ντον Τζοβάνι, αλλά ο Λεπορέλο τους εξηγεί με τρόμο όλα όσα συνέβησαν. Απελευθερωμένοι πλέον από την ανάγκη εκδίκησης, με ένα εκπληκτικό σεξτέτο, ο Οτάβιο ζητά το χέρι της Ντόνα 'Αννα, αν και εκείνη ζητά παράταση ενός ακόμη χρόνου για να πενθήσει. Αντίθετα, η Ελβίρα δηλώνει την απόφασή της να αποσυρθεί σε μοναστήρι, ενώ η Τσερλίνα με τον Μασέτο αναχωρούν για το σπίτι τους. Τέλος, ο Λεπορέλο ξεκινά για το πανδοχείο προς αναζήτηση νέου εργοδότη. Όλοι πλέον είναι βέβαιοι ότι η αμαρτία τιμωρήθηκε με τον τρόπο που έπρεπε.

Μια φορά και έναν καιρό ήταν μια μικρούλα κάμπια.

Κολλημένη πάνω σ' ένα φύλλο η κάμπια κοιτούσε 
με ενδιαφέρον τα έντομα που τραγουδούσανε, έτρεχαν, πηδούσανε και διασκέδαζαν.
Όλα γύρω της ήταν σε κίνηση. 
Μόνο αυτή η καημένη δεν μπορούσε ούτε ήχο να βγάζει, Πεταλούδα
ούτε να τρέχει, ούτε να πετάει. 
Με μεγάλη δυσκολία κατάφερνε 
μόνο να σέρνεται. 
Και ως που να μετακινηθεί από ένα φύλλο σε άλλο, χρειαζόταν πάρα πολύ ώρα.

Παρόλα αυτά δεν παραπονιόταν και 
δεν ζήλευε κανέναν.
Κατανοούσε πως ο καθένας κάνει αυτό που του ορίζει η φύση.
Γνώριζε ότι αφού ήταν κάμπια έπρεπε να υφαίνει πολύ λεπτά μεταξένια νήματα και να πλέκει με αυτά το σπιτάκι-κουκούλι της.
Χωρίς πολλές κουβέντες η κάμπια άρχισε με υπομονή και επιμέλεια να εκτελεί το έργο της και να υφαίνει, να υφαίνει, 
να υφαίνει... ώσπου την κατάλληλη ώρα βρισκόταν τυλιγμένη ολόκληρη μέσα σε ένα θερμό κουκούλι.

- Και μετά τι; 
αναρωτιότανε η μικρούλα κάμπια μέσα στο κουκούλι της,
αποκομμένη από τον υπόλοιπο κόσμο.
- Όλα έχουν τη σειρά τους, άκουσε την απάντηση, 
να έχεις υπομονή και θα δεις.

Πέρασε ο καιρός και η υπομονετική κάμπια ξύπνησε και ανακάλυψε πως δεν ήταν πια δυσκίνητη. 
Δεν ήταν καν κάμπια!

Γρήγορα και με επιδεξιότητα βγήκε από το κουκούλι. 
Με έκπληξη αντιλήφθηκε πως είχε δυο ελαφρά, 
πολύχρωμα και φανταχτερά φτερά.
Ενθουσιασμένη κούνησε τα φτερά της με χαρά και 
σαν πούπουλο τινάχτηκε στον αέρα και 
πέταξε στο γαλανό ουρανό. 
Είχε μεταμορφωθεί!